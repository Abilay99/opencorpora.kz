Қазақстанда тарих ғылымының Кеңестік дәуірде қалыптасып , дамуына өз еңбектерімен , зерттеулерімен елеулі үлес қосқан ғалымдардың үлкен шоғыры өсіп шықты . Олар Отан тарихы бойынша іргелі зерттеулер жүргізіп , республикамыздың ғылымы мен мәдениетінің өркендеуіне бар күш-жігерлерін жұмсады . Осыдан-ақ , қоғамның прогреске ұмтылған талпынысын шапшаңдатуға ықпал ететін , өздерінің көрегендігімен өмір сүріп отырған кезеңінің бет-бағдарын анықтайтын негізгі күш-зиялылар қауымы екендігін байқаймыз және де , зиялылар қауымының тарихын зерттеу , олардың ролі мен ғылымға қосқан үлесін зерделеу , кейінгі ұрпақ үшін маңызды міндет екендігін түсінеміз . Сондықтан да болар , бүгінгі таңда Отандық тарих ғылымы еліміздің тәуелсіздігімен бірге келген терең де түбегейлі өзгерістер мен жаңаруларды басынан өткеруде . Оның ең басты көрінісі – тарих ғылымының бұрынғы кеңестік идеологиялық қыспақтан арылып , ғалымдарымыздың төл тарихты түбегейлі зерттеуге бет бұрғаны дер едік . Ұлттық тарих жалаң күйінде емес , тұтас ұлттық таным , төл рухани құндылықтар контексінде қарастырыла бастады . Бірақ бұдан , бүгінгі таңда тарих ғылымы өзінің міндеттерін тікелей орындай бастады , қоғам дамуының қажеттіліктеріне толық жауап беруде деген ұшқары ой тумаса керек . Жалпы , тарих ғылымы-ұлттың , елдің тәуелсіздігінің тірегі . Өйткені , Отан тарихы – оның әлемдік қауымдастықтағы орнын айқындайтын негізгі фактор . Тарихсыз қоғам , халық , мемлекет болмайтыны белгілі . Дегенмен , сол тарихтың ғылымға негізделіп , шынайы , түбегейлі , жан-жақты зерттелмеуі тарихи сананың , ұлттық рухтың әлсіреуіне әкелетініне , әсіресе , өткен жиырмасыншы ғасырдың ұрпақтары талай рет көз жеткізді . Ендеше , Отандық тарих ғылымының алдында тұрған өзекті мәселе – сол ғылымның теориялық және методологиялық ұстанымдарына сүйене отырып , іргелі зерттеулер жүргізу болып табылатындығы дер едік . Кеңестік дауірде өмір сүрген тарихшылардың еңбектері « маркстік-лениндік » тұрғыда жазылған деген үкімді оңай шығара салуға дайын енжарлық пен салғырттықтың бұл мәселеге мойын бұрып , зерттеуге кедергі жасап отыр десек , асыра айтпағанымыз болар . Кеңестік дәуірде зиялылардың ролі жасанды түрде төмендетілді , кейінгі орынға ығыстырылып отырды . Көптеген талантты ғалымдар , өнер , мәдениет қайраткерлері репрессияға ұшырап , есімдері көпке дейін белгісіз болып келді . Қазақ ұлтының бетіне шыққан қаймағы-оқығандарын , зиялыларын , қаламгерлері мен санаткерлерін сылып алып тастап , бірнеше буынның төбесіне қорқыныш пен үрейді төндірді де тұрды . Бұл ұлт ой-санасының жетілуі мен дәстүр сабақтастығына орасан зиянын тигізді . Ұлт дамуының күретамыры рухани салада « ақтаңдақ » беттер көбейді . Осындай қиын да , күрделі проблемалардың қатарына жеке тұлғалардың , жеке тарихшылардың қоғамдық қызметтері мен ғылыми еңбектерін зерттеу жұмыстарының жатқызылуы да орынды . Өйткені , олардың саяси-әлеуметтік көзқарастарын , қоғамдық қызметін бағалауда , қазақ тарихындағы ролін анықтауда белгілі бір бағыт , табан тірер негіз бар . Бұл тұрғыда кешегі кеңестік империя кезінде жүргізілген бір жақты идеологияға қарамастан халқымыздың сол ғасырдың күрделі тарихын алғашқы күйінде жеткізуге тырысқан Асфендияров , Тынышбаев , Бекмаханов , Марғұлан сияқты біртуар тарихшы ғалымдардың болғандығы елмерейін асқақтата түсері сөзсіз . Сондықтан да көзінің тірісінде Отандық тарихтың дамуына ерекше атсалысып , халқымыздың өткеніне , болашағына шыншыл баға беру жолында талай қиындықтарға ұшыраса да өмірлерінің соңына дейін адал қызмет еткен ірі тұлғалардың іс-әрекеті жас ұрпақтардың ой-санасынан берік орын алуы керек деп білеміз . Тәуелсіздік , жалпы Тәуелсіз Қазақстан жайында сөз етер болсақ , алдымен КСРО-деп аталған алып айдаһарға ұқсас тоталитарлық империяның есімізге еріксіз оралатыны айдан анық . Тоталитаризмның еріксіз еске оралуы да түсінікті жәй . Себебі , аттай 70 жыл темірдей берік тар құрсауында бұғаулап ұстауы санаға салған сызат , жүрекке түскен үрей екендігі айтпасада белгілі . Сол бір сұрапыл кезеңдер Қазақ елі үшін ауырда азапты болғаны тарихи шындық . Бас көтеріп өз идеясын ашық айтқан анығында империяның саясатына қарсы тұрған қазақ зиялылары кезең-кезеңмен « халық жауы , ұлтшыл » – деген желеумен сотталып , жер аударылып , жазықсыз атылып кеткендігі бесенеден белгілі . Міне осындай үркітіп , қорқытып үрейін алып бірінде тырып еткізбей ұстау Қызыл империяның 70-жыл ұстанған үйреншікті саясатының көрінісі . Коммунистік партияның дүрілдеп тұрған тұсында одақтас республикалардың мәселесін тек Кремль ғана шешуге құқылы болатын . Қаншама қазақ шығармашылық зиялылары өздерінің құқығын қорғау да қорғансыз баланың күйін кешті . Біздің сөз етіп отырған мәселемізде шығармашылық зиялыларының кеңестік кезеңдегі түрлі құқықтарының қорғалмағандығы жайында . Ұлттың көзі мен құлағы боп саналған ұлт зиялылары өзге түгелі өз құқықтарын қорғауға келгенде әлсізде , қорғансыз болды . Соның бір айғағы « ғалым , жазушы , ақын , композитор , суретші »  - болып елге кеңінен танылған талант иелерінің өз кезеңінде жазған еңбектерінің әділ бағасын ала-алмауы болатын . Сүлейменов , Бекмаханов , Әуезов , Қозыбаев , Есенберлин және өз еңбек жолдарында көптеген социализмның қырағы саясатының құрбаны болды . Мәселен : сыншы , ғалым , жазушы Нұрғалиев сол кезеңді былайша еске алады . 1966 ж « Қазақ әдебиеті » газетінде жарияланған « Қилы заман » қандай туынды - мақаласынан бастап үстімнен арыз жаңбырша жауды . Мұхаңның көп жыл бойы көмбеде беті жабулы жатқан шығармасына шырылдап ара түскен сол мақала көп жерде талқыланып ақыры « Қазақ әдебиетінен » Ғабдуллин бас редакторлықтан , Серікқалиев бөлім меңгерушілігінен , ал мен Қазақстан жазушылар Одағындағы қызметінен қуылдым , « Трагедия табиғаты » атты кітабымда Шәкәрімнің « Еңілек-Кебек » поэмасын ауызға алғаным үшін үш әріптің үйге келіп , кітаптарымды ақтарып тексергені де шын » . Міне осындай жарлық салдарынан Нұрғалиев докторлық диссертациясын 2 рет қорғауына тура келгенін біреу білсе біреу білмес . Тіпті Есенберлиннің 1967 жылы жарық көрген « Қатерлі өткел » - деп аталатын романындағы Ақан есімді кейіпкердің Мағжан Жұмабай ұлының тікелей протатипі екенін тәуелсіздік алғаннан кейін ғана білгеніміз аян . Автор ол жайында былай дейді : Романды жазған кезінде орыс ағайындардың өкшесі қисық десең , ұлт тәуелсіздігі десең , тұқымы тұздай құритын , қосақ арасында соңыңа күдік іліндіріп , жеккөрінішті болып , әйкәпір аталып абыройыңнан айырыласың , шет жағасын көріп мойныммен көтерген адаммын ұлт жанды мінезіммен дүниеге келген тарихи шығармама сол кездегі орталық партия комитеті , мемлекеттік қауіпсіздік комитеті қоян көрген бүркіттей шүйлікті . « Осы неге хандарды қаза береді » - деп су тиген қарақұртша жиырылды . Соңыма көлеңкеме сабылтып үндеместерін салып қойды . Кейбір социализмнің « сүзгісінен » байқаусызда өтіп кеткен бұндай шығармалар үшін сол кездегі редакция басшылары айып арқалап , кінәлі болып жұмыстан қуылып бір сәтте ай кәпір атанып шыға келуі оп оңай еді . Қазіргі ұрпақ қастерлейтін белгілі ғалымдар Жұмалиевтің , Марғұланның , Ғабдуллиннің « Қобыланды батыр » жырына берген объективті бағалары үшін жазықсыз айыпталғанын да осының бір айғағы еді . Бұларды білу бізге өткендегі қателерімізді қайталамау үшін де қажет емес пе ? 1968 ж Ставрополь кітап баспасынан Садықовтың « Единство народа и противоречения социализма » атты көлемді монографиясы жарық көрді . Ол кітапта совет қоғамының ішкі және сыртқы қайшылықтары жан-жақты қарастырылып талданған . Осындай шындықтың бетін ашқан үшін жаңағы монография кітап сөрелерінен алынып тираж жойылды . Ал , кітап авторы қызметінен алынды , партиядан қуылды . Дәл осындай жағдай да Сүлейменовтың « АЗиЯ » , Қозыбаев пен Голиковтың « Золотой фонд партий : Из опыта кадр политики КПСС » Исмағұловтың қазақ этносына арналған кітаптары пышаққа түсті . Бұл кітаптардың жазығы неде еді - дегенге келер болсақ қалыптасқан жүйеленген пікірлерге тосын ой қозғағаны болатын . Осындай қуғын , жала жабудың астарында қазақты тұншықтыру жымысқы саясаттың ұшы көрінеді . Алайда социализм өз білгенін қанша жүзеге асырып , тырысып баққанымен , қазақ халқының бір тұтас ел екенін мойындамауға амалы қалмады . Кеңестік кезеңінде жариялықты аңсаған қазақ зиялылары Тәуелсіздік алғаннан кейін ғана өздері аңсаған жариялыққа қолдары жетті . Сөйтіп социализм салған қыл бұрау қазақты мәңгі бұғаулап ұстай алмады . Дегенмен , сол кездегі кеңестік саясаттың шеңберінен шығып кетпей , Қазақстандағы саяси , әлеуметтік-экономикалық хал-ахуалдың бет-әлпетін көбінесе жалаң деректерді сәтті пайдалану арқылы көрсетуге тырысқан ғалымдарымыздың зерттеу еңбектері бүгінгі тәуелсіз заманда да өз мән-мазмұнын жоғалтпайтындығына сенімдіміз . Қоғам қайраткерлері мен зиялылардың басты мақсаттары өз туған халқының өткен тарихын кейінгі ұрпаққа сол алғашқы қалпында еш бұрмалаусыз көрсету болып табылған ғалымдарымыз болған тарихи оқиғаларды архив құжаттары , нақты деректер арқылы жеткізуді мұрат етіп алған . Соның натижесінде көбінесе Қазақстан туралы сан-саналы құжаттар жинағын даярлап , цифрлар мен деректер арқылы әркезде қазақ халқына қатысты жүргізілген саясаттың оң , терісін бағалауды оқырманның өз үлесіне қалдырып отырған . Мұның өзі , сол кездегі кеңестік бір жақты идеологияның қитұрқы бағыт-бағдарын көрсетудің ең бір ұрымтал тұсы болатын . Осындай бағыттары үшін олар талай рет сыналып , қуғындауға да ұшырып отырған . Екінші жағынан зиялы қауым өздері өмір сүріп , қызмет атқарып отырған қоғамға , Кеңес мемлекетінің жүргізіп отырған саясатын қолдап , мақұлдауға тиіс болған . Олардың көптеген еңбектерінен біз осы жайды аңғарамыз . Қалай болғанда да зерттеуші ғалымдар сол кездегі тарихи , саяси , әлеуметтік-экономикалық хал-ахуалды көрсете отырып , соның негізінде Қазақстанның да өзіндік даму жолын айқындап беруге қол жеткізген . Әрине , кеңес өкіметі кезіндегі жазылған еңбектер бүгінгі тәуелсіз Қазақстанға қатысы ерекше . Өйткені , ғасырлар бойы әуелі патшалы Ресейдің , одан соң Кеңестік Ресейдің боданы болып келген Қазақстан саяси , әлеуметтік-экономикалық дамуы жағынан алғанда орыстарға барлық жағынан да тәуелді болып келді . Шындық тұрғысынан алғанда тәуелсіздік бастамасы Қазақстанда Кеңес өкіметі орнаған жылдардан бастау алған болатын . Қазақстанның автономия , одан соң тең дәрежелі республика атануы сол жиырмасыншы жылдардан , яғни Ресейде Қазан төңкерісі жеңіп , шетаймақтарда да Кеңес өкіметінің орнаған кезінен басталған болатын . Кейінгі жас ұрпақ , біздер үшін қазақ халқына тәуелсіздік әкелген жаңа-ХХ1 ғасырда өткен тарихымызды түгендеп , ой елегінен өткізіп рухани байлықтарымызбен қатар , сол байлықтарды жасап , зерттеп құнды-құнды еңбектер жазып қана қоймай , халқының жарқын болашағы үшін қызмет істеген біртуар азаматтардың , қоғам қайраткерлері мен зиялылардың есімдерін сол алғашқы қалпында туған халқына қайтару бүгінгі таңда атқарылуға тиісті кезек күттірмейтін мемлекеттік деңгейдегі басты міндеттердің бірі деп білеміз . 