Мемлекет басшысы Нұрсұлтан Назарбаевтыӊ бес институционалдық реформаны жүзеге асыру жөніндегі 100 нақты қадамының бір бағыты сот қызметінің беделін көтеруге , судья лауазымына кандидаттарды іріктеу талаптарын қатайту , халықтың олардың қызметіне деген сенімін арттыруға бағытталып отырғаны сөзсіз . Осы стратегиялық жоспардың 17-қадамында Судья лауазымына кандидаттарды іріктеу тетіктерін көбейту және біліктілік талаптарын қатайту көзделген . Яғни , міндетті түрдегі талап - сот істерін жүргізуге қатысудыӊ 5 жылдық өтілі , кәсіби дағдысы мен іскерлігін тексеру үшін ахуалдық тестілер жүйесін енгізу , судьялыққа үміткерлер соттарда стипендия төленетін бір жылдық тағылымдамадан өту , бір жылдық тағылымдамадан кейін судья бір жылдық сынақ мерзімінен өту талаптары қойылады . « Қазақстан Республикасы сот жүйесі мен судьяларының мәртебесі туралы » Қазақстан Республикасының Конституциялық заңының талаптары бойынша , аудандық соттардың судьясы болып жоғары заң бiлiмi , мiнсiз беделі және заң мамандығы бойынша кемiнде екi жыл жұмыс өтілі бар , біліктілік емтиханын тапсырған сотта тағылымдамадан ойдағыдай өткен және соттың жалпы отырысының оң пiкiрiн алған Қазақстан Республикасының азаматы тағайындалуы мүмкiн делінген . Дегенмен , судья лауазымына кандидаттарға қойылатын жаңа талаптар , олардың жұмысын жетілдіретін үш негізгі саты : судьяларды тағайындау , судьялардың тәуелсіздігін қамтамасыз ету және олардың жауапкершілігін көтеру - сот корпусының сапалы құрамын жақсарту үшін септігін тигізетіні сөзсіз . Судьялыққа осы қызметке лайық , оны алып жүруге кәсіби біліктілігі , адамгершілік қасиеті , білімі жететін адамдар баруы қажет және болашақ судьялардың сот орындарында кемінде 5 жылдық еңбек өтілі болуы талап , себебі судьялық лауазымға тағайындалатын үміткерлер жақсы қызмет тәжірибесінен өтуі тиіс . Осыдан кейін олар бірқатар кәсіби дағдысы мен іскерлігін тексеру үшін ахуалдық тестілерден өтіп , білімі мен білігі , моральдық бет-бейнесі толықтай сыналғаны дұрыс . Судьялардың кезекті съезінде Елбасымыз : « Әділ және адал сот — демократиялық , құқықтық мемлекеттің маңызды негізі » — деп атап өткен . Стратегиялық жоспарда көрсетілген сот билігінің халық үшін ашық әрі қолжетімді болуы , судьялардың есеп беру тәртібін күшейту , барлық сот процестеріне үн-бейне жазба құрылғыларын қолдауны , алқа билер соты қолданылатын салаларды кеңейту — соттардың халыққа бір қадам жақын болуы бағытында жасалған шаралардың бірі деп санаймыз . Бұл әлемдік тәжірибеде өзін ақтаған үрдіс және мемлекет осы талаптарды жүзеге асыру үшін барлығын істеуі қажет . Сайып келгенде , ортақ мүдде жолында бірлесе жұмыс жасасақ Қазақстанның болашағы жарқын , әлемнің дәулетті 30 елімен терезесі теңестірілетіне кәміл сенеміз . 