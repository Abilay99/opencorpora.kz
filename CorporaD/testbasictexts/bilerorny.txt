Қазақ хандығындағы билердің орны мен ролі . Қазақ даласындағы құқықтық ережелердің қолданылу тарихы тереңде жатыр және оның өзіндік қайталанбас ерекшеліктері бар . Онда туындаған әдет-ғұрып нормалары ұлттық сана-сезімнің көрінісі әрі құқықтық мәдениеттің іргетасы . Қазақтарға ар-ождан қашанда қымбат , « малым жанымның садағасы , жаным арымның садағасы » деген сөзге бас иген . Қазақтың әдет-ғұрып нормалары адамгершілік қасиеттерге тұнып тұруы да сондықтан . Бір сөзбен айтсақ , көшпелі қазақтардың құқықтық мәдениеті халықтың болмысы мен тұрмыс-тіршілігіне , ұлттық салт-санасына лайық еді . Яғни , әдет-ғұрып нормалары ұлттық болмыстың туындысы болды . Сан ғасырлар бойына қазақ халқының қоғамдық өмірінде әділеттілікті сақтау мен құқықтық қатынастарды дамытуда , құқықтық-саяси сана мен мәдениеттің дамуына от ауызды , орақ тілді билер белсенді ықпал етті . Шын мәніндегі би атанған кісілер – қазақ халқының тарихында қайталанбас ерекше , біртуар тарихи тұлғалар , өз заманында халық би деп танығандар – шешендігі мен әділдігі зор қоғам қайраткерлері еді . Хандықтағы билер кеңесінің беделі күшті болғаны соншалық , хандар кеңестің келісімі мен қолдауынсыз мемлекеттік маңызы бар мәселелерді шеше алмаған . Ханның қолында негізінен атқарушы билік шоғырланса , заң шығарушылық қызмет пен сот билігін билер кеңесі атқарған . Қазақ қоғамының әлеуметтік құрылымын қарастырған зерттеушілердің көбісі билер институтын хандық және сұлтандық институттардан кейінгі үшінші орынға қояды . Билер кеңесі ханның қызметіндегі кейбір мәселелер бойынша таласқа түсіп , оны қайта қарауға құқылы болды . Дәстүр бойынша хандық билік мұрагерлік жолмен беріліп отырса да ( оның өзінде халық ақ киізге көтеріп сайлауы тиіс ) , мемлекеттік маңызды мәселелер билер кеңесісіз шешілмеген . Біз бұдан қазақ даласында атам заманнан ақ билік бөлінісі принципінің болғанын көреміз . Ұлы билер Төле , Қазыбек , Әйтеке өмір сүрген кезең – тарихымыздың тәлімі көп , ел үшін үлгі болатын ерекше кезеңі . Олар жаугершіліктің кесірінен ыдыраған халқының есін жиған , әділетті билік шешімдерінен айнымай , келешекке көз салып , үміт отын жағу арқылы көрегендік пен ұйымдастырушылық көрсете білген . Билердің оқығаны көп болмаса да , тоқығаны мол , парасатты , азаматтық тұғырлары биік қасиеттерін , рухани мол қазынасын жария ететін аңыздар мен шежірелер бүгінгі күнге де жеткен . Дегенмен , билердің атқаратын қызметі негізінен қоғамдағы әділеттілікті қамтамасыз етуге , яғни сот билігіне келіп саяды . Қазақ билерінің өзіне тән ерекшелігі мен басқа халықтарда кездеспейтін қасиеті – дау-жанжалдарды мағыналы , шешендік сөздермен шешуі . Мұны қазақ халқына тән феномен деп бағалауымыз қажет . Арнайы том-том болып жазылған кодекстерге , толып жатқан құқықтық-нормативтік актілерге сүйенбей-ақ , өз орнымен қисынды айтылған бір сөзбен дауды тоқтатуды қалыптастырған қазақ ұлты сөз мағынасына , оның шексіз мүмкіндігіне ертеден-ақ назар аударған . « Қап салмағы дәнінде , сөз салмағы мәнінде » деп білетін билер әділдікті шешендікпен ұштастырып , елдің қамын жеген . Алты алаштың да бүтіндігін , татулығы мен басының амандығын тілеп , сол үшін еңбектенді . Тарихи деректерге сүйене отырып , зерттеушілер қазақ билерінің іс қарауы қоғамдық іс-шара ретінде қаралып , қандай дау болса да билердің шешімі бүкіл жұртшылықты қанағаттандырғанын көрсетеді . Жалпытанылған пікір бойынша билер сотының мынадай қайталанбас ерекшеліктері болған : қылмыстық жауапкершілікке тарту 13 жастан бастап жүзеге асқан . Қазақтардың арасында « он үште отау иесі » деген ұғым қалыптасқан . билер институтының қоғамдық қызметі мен құқықтық бағыт-бағдарын айқындауда өзіндік дала конституциясы ретінде танылған « Қасым ханның қасқа жолы » , « Есім ханның ескі жолы » , « Жеті жарғы » құқықтық ережелері құнды болды . Егер де даулы істерді қарау барысында шешім шығаруға қатысты мәселелер осы аталған заңдарында қаралған болса , онда соларда көрсетілген ережелерге сүйенген . Ол туралы ұлы Абай өзінің үшінші қара сөзінде . Бұл билік деген біздің қазақ ішінде әрбір сайланған кісінің қолынан келмейді . Бұған бұрынғы Қасым ханның « Қасқа жолы » , Есім ханның « Ескі жолын » , Әз Тәуке ханның « Күл төбенің басында күнде кеңес » болғандағы « Жеті жарғысын » білмек керек . Әм , ол ескі сөздердің қайсысы заман өзгергендікпенен ескіріп , бұл жаңа заманға келіспейтұғын болса , оның орнына тартымды толық билік шығарып , төлеу саларға жарарлық кісі болса керек еді , ондай кісі аз , яки тіпті жоқ . Бұрынғы қазақ жайын білетін жақсы білген адамдар айтыпты : « Би екеу болса , дау төртеу болады » – деп . Оның мәнісі – тақ болмаса , жұп билер таласып , дау көбейте береді дегенмен айтылған сөз . Өйтіп би көбейткенше , әрбір болыс елден толымды-білімді үш-ақ кісі билікке жыл кесілмей сайланса , олар түссе , жаманшылығы әшкере болғандықтан түссе , әйтпесе түспесе – деуі көп нәрсені аңғартады . Қазақ қоғамын саяси басқару мен сот жүйесін модернизациялаудың жемісті болуы – саяси реформалардың бұрынғы қалыптасқан саяси дәстүрлермен , қоғамдық құндылықтармен сабақтасуына тығыз байланысты екендігін Абай тәжірибелі саясаттанушыға тән көрегендікпен ашып көрсетеді . Қазір Қазақстан Республикасы құқықтық мемлекет құру жолына түскенде осы мәселе қайтадан алдымыздан шығып отыр : сот судьяларын өмір бойына тағайындау өзекті болып отыр . Сонымен қатар , билер сотының шешімі әрқашан да әділеттікке негізделіп , олардың кескен үкімдері мен шешкен даулары өзіндік құқықтық норма сипатына ие болған . Сол арқылы жаңадан туындаған дау-жанжалды , нақты бір қиын істі шешкен ереже , қағида , нақыл сөздер норма , сот прецеденті ретінде ел арасына тарап , келешекте орын алған ұқсас сот істерінде , дау-жанжалдар туындағанда қолданылған . « Кезінде осындай дауды Едіге би былай шешкен екен , мұндай дауға қатысты Төле бидің мынадай шешімі болған » деген сияқты , немесе қандай да бір рудағы ерекше әдіс-тәсіл арқылы әділ шешілген даулы прецеденттердің тәжірибесін келтіре отырып , дәстүр сабақтастығы негізінде әділетті шешімдер шығарылған . Сондықтан да , қазақ билерінің адал  қызметіне арқау болған прецедент ұғымының мәнін ашып , арнайы тоқтала кеткеніміз жөн . Бүгінгі күні прецеденттік құқық шеңберінде екі түрлі бұтақ қалыптасқан : жалпы құқық және әділет құқығы . Мінеки , көріп отырғанымыздай , қазіргі кезде құқықтық мемлекет деп танылған батыстық елдердің қолданып жүрген сот прецеденті ұғымын қазақ билері өз заманында түрлі дауларды шешуде шебер пайдалана білген . Егер бидің шешіміне тек бір тарап қана разы болса , онда істің әділетсіз шешілгені , мұндай келеңсіз жағдай бидің беделін түсірген . Болашақта мұндай сыңаржақ шешімді билерге дауласқан адамдар іс қарауға өтініш бермеген . Соның нәтижесінде билердің әділ шешім шығаруға деген жауапкершілігі мен кәсіби мүдделігі артқан , оған қоса мұндай жағдайда жарыспалылық ұстанымы бойынша кәсіби тұрғыдағы әділ бәсекелестіктің орнайтыны да сөзсіз . қазақ билерінің билік айтуы , іс қарауы көпшілікке ашық , жария түрде өткен . Соның арқасында әділ сот ісінің барлық оқиғалары : дауласушы тараптарыдң пікірталасы , тартқан куәгерлері мен келтірген дәлелдеулері істі талқылауға қатысушы барша халыққа құпия болмаған , яғни , кез-келген даулы істі құпия қарауға тыйым салынған . Қазіргі кезде қол жеткізуге талпынып жүрген транспраренттілік , яғни , ашықтық , мөлдірлік деген қасиеттер билер сотына тән болған . Мұның бәрі далалық демократияның , жариялылықтың , тең құқықтық пен сөз бостандығының да көрінісі . Тіптен , соңғы сөз айтуға мүмкіндік берген « дат » ұғымының да құқықтық қуаты зор болған . қазақ билері дауласушы тараптардың қалауларына сай , өзара келісім бойынша сайланған . Ал егер де істі қараушы би тек бір ғана тараптың қалауымен таңдалса , оның шығарған билігі әділ деп саналмаған . Мұндай жағдайда іс қайта қаралатын болған . Өзара консенсус арқылы таңдалған би « Тура биде туған жоқ , туғанды биде иман жоқ » деген ұстанымға берік болып , сол арқылы  сотта ұтылғандардың өзі шығарылған үкімнің әділдігіне ешбір күмәнсіз болған , себебі билік айтушы биді өзі қалап , оған билік айтуға құқық береді . Бұл дегеніміз қазақ қоғамында таңдау құқығының еркін қолданыста болғанын айғақтайды . билер сотында апеляциялық құқық та сақталған , мысалы , дауласушы тараптар бидің айтқан билігіне риза болмаса , шағым беруге құқылы . Сонымен қатар , билер сотында ант беру рәсімі жүргізіліп , барлық қаралған істер бойынша қорғаушылар қатысқан . Белгілі заңгер Зимановтың көрсетуінше , қорғаушы болуға Тәуке ханның « Жеті Жарғысының » талаптары барлық ниет білдірген адамдарды қатыстырған . Қорғаушылар барлық мүмкіндіктерді пайдалана отырып , айыпкерді қорғау құқығына ие . Егер қаралған іс бойынша куәгер болатын адамдар жоқ болса , ант , яғни жан беру рәсімі іске асырылады . Жан беруге дауласушылардың құқы жоқ . Айып тағылған адам үшін аймаққа , руға , елге танымал адамның оның кінәсіздігін көрсетіп , өз атынан ара түсуі және қорғауы . Жан беру рәсіміне беделсіз , елге танымал емес адамдар жіберілмейді . Себебі сенімсіз адамдардың жан беруі әділетсіз билік шығаруға жол ашуы әбден мүмкін .  « Жеті Жарғыға » сай қазақ билері құқық бұзушыларға жаза белгілеуді жасаған қылмыстың ауырлығы мен қауіптілігіне байланысты жан жазасы , мал жазасы , ар жазасы деп белгілеген . Жан жазасы атынан көрініп тұрғандай , қылмыскер өлім жазасына кесіледі , бұл « қанға қан , жанға жан » ұстанымының жүзеге асу көрінісі . Сонымен қатар , көтеріліс жасап , бүлік шығарғандар , еліне опасыздық жасағандар өлім жазасына кесілген . Үкім түрлі жолдармен орындалған ( ат құйрығына байлап жіберу , садақпен ату , арқанмен қылқындырып өлтіру  ) . Ар жазасына келсек , ол негізінен адамның абырой-намысына тиетін , немесе оғаш қылықтар жасағандарды халық алдында ұялтып , өзгелерге сабақ ретінде қолданылған . Мысалы ата-анаға , қарияларға тіл тигізіп , қол көтергендер , түрлі оспадар іс-әрекетке барғандар Ар жазасы масқаралау және елден қуу арқылы орындалған . Масқаралау үшін айыпты адамның мойнына құрым киіз ілініп , бетіне күйе жағып , есекке немесе өгізге теріс қаратып мінгізіп , ауылды айналдыра алып жүреді . Ол елге мазақ болып , қарабет атанады . Осылайша , айыптыны ел алдында ұялтып қана қоймай , одан екінші рет нашар қылыққа бармайтыны туралы уәде алынады , халық алдында кешірім сұратады . Ал елден қуылу қазақтар үшін тіптен ауыр жаза болған . Жазаның бұл түрі аз қолданылған . Билер құн дауларын негізінен « Қасым ханның қасқа жолы » , « Есім ханның ескі жолы » , Тәуке ханның « Жеті Жарғысын » басшылыққа ала отырып шешкен . Осы жерде аталған заң жинақтарында адам өліміне немесе тәнге жарақат салғаны үшін қандай жазалар белгілегеніне қысқаша тоқталғанымыз жөн сияқты . Дәстүрлі қазақ қоғамы туралы зерттеуінде Левшин « Жеті Жарғыға » сілтеме жасай отырып , « жанға жан , қанға қан » ұстанымы бойынша өлген адамның туыстары кісі өлтірушіні өлтіруге құқылы , ал қолын , аяғын , құлағын кескендердің сондай дене мүшелерін шауып тастауына құқығы бар екендігін көрсетеді . Сонымен қатар , мұндай қанды жазалар айыптаушылардың келісімі бойынша бидің шешімімен жұмсартылып , айыпты жасаған қылмысы үшін белгіленген құн төлеу арқылы жазасын өтейді .  Құн төлеу арқылы кісі өлтіруші өзінің  өмірін сақтап қалады , яғни , ер адам үшін 1000 қой , әйел үшін 500 қой төлеуі тиіс . Басқа біреуге дене жарақатын салғаны үшін немесе қандай-да бір дене мүшесін шауып тастағаны үшін белгілі бір мал санын төлеуі тиіс . Бас бармақ 100 қой тұрса , кішкене саусақ 20 қой тұрады , және сол сияқты . Ал сүйек құны дегеніміз -  кісі өлтірген адам өлген кісінің мәйітін , яғни сүйегін жоқ қылып жіберсе , немесе түрлі себептермен өлік туған-туыстарының қолына арулап жерлеуге берілмей , жоқ болып кеткен жағдайда екі адамның құны төленген . Жоғарыда айтылғандардан қазақтар гендерлік сипатта немесе әлеуметтік жіктелу тұрғысынан адамдарды алалап , дискриминациялаған деген жаңсақ пікір туындамауы тиіс . Ер адам мен әйелдерге ерекше құнның белгіленуін саяси және демографиялық мәні зор стратегиялық қажеттілікпен түсіндіруге болады . Еркектер үйдің қожайыны әрі асыраушысы , елдің қорғаушысы . Жаугершілікті көп көрген қазақ қоғамы ер адамға ел қорғаушы деп қараған , соғыстарда еркек кіндіктілер көп қырылатын еді . Сәйкесінше , қоғамдағы демографиялық тепе-теңдік бұзылып , әйелдердің үлес салмағы басым болған . Осының барлығы құнның жынысқа қарай ерекше болуына ықпал еткен . Осы жерде мәселені бір қайырып алсақ : отырықшы қоғамдардың саяси жүйесі негізінен таптық жіктелуге негізделсе , көшпелі қоғамдарда әлеуметтік жіктелу анағұрлым күрделі жүрген . Отырықшы қоғамдарда мемлекет белгілі бір таптардың түрлі мүдделерін қорғауды қамтамасыз ету жолында пайда болса , көшпелі қоғамдардағы мемлекет белгілі бір шаруашылық аумақты әлеуметтік-саяси қауымдастықтың бірлесе пайдалануы процесімен тікелей байланысты . Сол сияқты , билер үкімімен ақ некені бұзғандар да қатаң жазаланған . Мысалы , бөтен біреудің әйелін күш қолдану арқылы еркісіз алып қашып кеткен болса , ондай басбұзар өлім жазасына кесілген . Күйеуі тарапынан рахымшылық болып , кешірім берген жағдайда құн төлеп өлім жазасынан құтыла алады . Керісінше болса ,  яғни әйелі өз еркімен күйеуінен қашып кетсе ,  сол қашып барған еркектің қолында қалатын болған . Бірақ та , әділдік үшін , істеген әрекеті үшін жаңа күйеу алғашқы күйеуге қалыңмалын төлеп , оған қоса қалың малсыз бір қыз беруге міндетті . Ерінің көзіне шөп салғаны үшін күйеуі әйелін өлтіруге құқығы болған . Жеті атадан аспаған ру ішілік неке қию да өлім жазасын қолдануға себеп болған . Бұл сау да салауаты ұрпақ жалғастыру үшін аса қажет шарт : қазіргі медицина ғылымы туыс адамдар арасындағы некеден түрлі ауытқуларға душар болған сәбилер дүниеге келетінін дәлелдеді . Сол үшін қазақтар басқа жүзбен  немесе жеті буыннан асқан ру-тайпалармен құдаласып , қызды алысқа ұзатты , алыстан қыз алып , дәстүр-салтын ғана байытпай , құда-жегжаттық , нағашы-жиендік қарым-қатынастар арқылы халықтың ынтымағы артты . « Күйеу жүз жылдық , құда мың жылдық »  деп арадағы сыйластық-татулық үзілмейтіндей желілер қалыптасты . Күйеуге шыққан қыз барған жеріне “ тастай батып , судай сіңіп ” кетуі үшін барлық жағдайлар жасалған . Алда жалда күйеуі өлсе , жесір қалған әйел күйеуінің бауырына , болмаса оның жақын ағайындарының біріне күйеуге шығуын қарастыратын әмеңгерлік заңы болды . Бұл жесір қалған әйелді жатқа жібермей , жетім қалған баланы өгейсітпей , күйеуінің туыстары арасында өсіп-өнуіне қолайлы психологиялық жағдай туғызды . Мұның барлығынан отбасы институтының қазақтар үшін қымбат құндылық болғанын байқаймыз . Адамның әлеуметтенуі отбасынан басталып , жалпы қоғам мен рулық қауымдастық тарапынан қатты қадағаланды . Тегінде « Отан отбасынан басталады » деген аталы сөздің мағынасы өте терең . Көшпелі мал шаруашылығымен айналысқан ел болған соң , мал бағуға қатысты әртүрлі даулы жағдайлар болады . Малға қатысты қылмыстық құрамы бар әрекет – барымта . Бұл даулы мәселе де билер тарапынан әділ шешімін тауып отырған , барымта кезінде соққы бата тимесе , қате тиіп мертіккен , немесе құрбан болғандарға тиісті құн төленген , айыпты жақ ат-тон айыбын тартқан . Кейде қазіргідей прокуратура , ішкі істер органы , сот атқарушысы сияқты мемлекеттің бір орталыққа бағынған күштеу аппаратының болмауы себепті бидің шығарған шешімін айыпты тарап орындамаған жағдайда , оны жүзеге асыру құқығы талапкер жағына беріліп , жауап барымта жасауға рұқсат етілген , бұл қарымта қайтару . Көріп отырғанымыздай , қажет болғанда барымта жасау да  заңды саналып , әдет-ғұрып заңдарымен тиімді реттелген . Қазақ билерінің қоғамдағы әділеттілікті сақтаудағы қызметтерін ары қарай қарастыратын болсақ ,  заңгер-ғалым Созақбаевтың « Тәуке хан - Жеті жарғы » атты еңбегінде қазақ қоғамында даулы істің қаралуы екі сатыға бөлінгенін көрсетеді : біріншісі , екі дауласқан жақ билердің істі қарауына дейін , өзара келісім дауды шешуге қимыл-әрекет жасайды . Әдеттік құқықта оны « Бітім » , « Береке » , « Салауат » деп атаған . « Бітім » – екі жақтың өзара келісімі арқылы , сөз жүзінде даудың аяқталуы . Бітімнен кейін билерге істі қарауға құқық берілмейді . Себебі бітімді , өзара келісімді бір жақты бұзу сөзде , сертте тұрмаудың , жалпы ар-ожданның жоқтығының белгісі . « Береке » – айырбас , немесе сатып алу туралы сөз жүзінде шарт жасау . Өзіндік мүдделерін қанағаттандыру . Жалпы қазақтың әдеттік құқығында « береке » институты барлық келісім шарттардың негізі болған . « Салауат » – немесе кешірім , – дауласқан екі жақтың бір-біріне талап қоюдан бас тартуы , яғни кешірім беруі . Кешірім жасау ауыл , ел , ру ақсақалдарының қатысуымен өтетін болған . Тәуке хан заманынан бастап қалыптасқан тағы бір институт – « Жүгініс » – яғни рулар арасында болған даулар мен қақтығыстарды билердің алқалық құраммен қарауы . Негізінде бұл институт қауымдық демократияның бір нышаны ретінде танылады және оның тәртібі бойынша екі жақтың келісімімен , дауға ешқандай қатысы жоқ өзінің әділеттілігімен ел көзіне түскен , ақыл-парасаты жоғары , яғни « ала жіпті аттамаған » « араби » сайланады . Ол істің барлық мән-жайын алқалық құрамдағы билерге баяндайды , екі жақты бітімге келуге шақырады . Бітім болмаған жағдайларда билер ұсынылған барлық дәлелдерді таразыға сала отырып , өздерінің билігін айтады . Даудың соңы « ала жіп » кесу рәсімімен аяқталады . Көпшілік алдында « араби » екі жақтың дауласқан адамдарына , немесе олардың өкілдеріне ала жіптің екі шетін ұстатып , ортасынан кеседі . Қазақ қоғамының дамуы барысында « Араби » ұғымы « Төбе би » ұғымымен алмастырылды . Билердің қоғамдық қайраткерлігін көрсететін қасиеттерінің және біреуі – қазақ елінің дамуына кесірі тиетін салт-дәстүрлерді теріске шығаруы . « Өзі болған жігіттің түп атасын сұрама » деген қазақтың мақалы адамды шыққан тегіне , атақ беделіне қарап емес , жеке басының қадір-қасиетіне сәйкес бағалауды үндейді . Осылайша тәрбиелеу арқылы ағайынына ғана емес , еліне , кісіге ғана емес , халқына қамқор бола алатын азаматтардың қалыптасуына үміт артқан . Бұл азаматтың , жеке тұлғаның өзін толықтай жүзеге асыруына септігін тигізетін рухани ынталандырушы фактор . Қазақтар еркін өмір сүрген халық . Бізде сөз бостандығы да болған , және де ол басты құндылық ретінде бағаланған : « Бас кеспек болса да , тіл кеспек жоқ » деген аталы сөзге жүгінген халықпыз . Тіптен жаны қысылғанда ханның өзіне де Дат , тақсыр – деп қарапайым адамдар да өз ойларын еркін білдіре алған . Қазіргі заманғы демократияның басты құндылығында – адам мен азаматтың саяси құқықтары мен бостандықтарында бұл аталған мәселелердің шоқтығы биік . Қазақ қоғамының идеологиясын құруда , оның рухани салауаттығын арттыруда да билер жоғарыда аталған ұлттық этикалық және этнопсихологиялық түсініктерді ұлттық сана-сезім мен саяси мәдениет дәрежесіне жеткізуді мұрат еткен . Осылайша этикалық мәселелерді мемлекетке қызмет еткізуге талпыныс жасалған . Сол үшін де Қазақстандағы биліктің сипатын жақсы ұғыну үшін әуелі қазақтардың дәстүрлі саяси мәдениетін , құндылықтар сатысын , саяси дәстүрлерді және олардың қазіргі замандағы Қазақстан өміріндегі рөлін зерделеуіміз қажет . Билеріміз қазақ елін асқақ мұраттарға жеткізуде ұлттық бірлікті көкседі . Ел билеушілердің бойында көсемдік пен имандылық қасиеттерді дамытарлықтай ақыл қосып , кәсіби заңгер әрі саясаткер ретінде ел басқаруды жетілдіру жолдарын іздестірді . Сол себепті билер қазақ  жеріне қатер төнген заманда әскер басқару мүмкіндігін үш жүздің батырларының ішінен ретімен , алауыздық туғызбайтын етіп , алаламай , келісіп шешіп отырды . Сондай-ақ билер әлеуметтік жағынан шығу тегіне қарамай , қараны да , төрені де ісіне , қабілетіне , азаматтығына сәйкес әділ бағалап , қолдау білдіргені белгілі . Билердің батасысыз хан тұқымынан емес Әбілқайыр мен Жолбарыс хан тағына отыра алмайтын еді . Билердің қолдауы болмағанда , кезінде ата-бабалары ел алыстатылған Күшік , Әбілмансұр , Барақ , қазақ арасында  жеке бастарының батырлығымен ғана танымал тұлғалар бола алмас  еді . Билердің әділдік бағалары , еңіреген ер , қас батыр екендіктерін тани білгендігі олардың елге танылуына жол ашты . Қазақ қоғамындағы билік иерархияларында алмағайып заман тұсында ру басына , ұлыс ұлықтығына текті әулеттен шыққаны бойынша емес , ерлігімен сын сағаттарда көзге түсіп , жанқиярлық көрсеткен батырларды қою билердің қолдауынсыз болмады . Сондай-ақ хандықта атқару кеңесі болған . Хандық өзінің атқару кеңесінде – билермен , қолбасы батырлармен , уәзірлер тобымен ақылдасып кезектегі істерді қалай атқаруды талқылаған . Бұл – қазіргі заманымызда жалпы қолданысқа ие болып отырған билік бөлінісінің , тепе-теңдік пен тежемелік принциптерінің , қоғамдық бақылаудың тағы бір көрінісі . Ел еңсесі көтеріліп , бірігіп бас көтере бастаған қазақ жұрты ескі әдетімен билікке жармасып , жаға жыртысып , өзара ру-ру болып , кикілжіңге ұрынуы мүмкіндігі көрінген сәтте , билер оның алдын алу жағынан қамданып , көрегендік жасады . Мемлекеттік құрылымның қалыптасқан дәстүр бойынша бір орданы бір тұқымның ұрпақтарынан тараған сұлтан ғана билейтін қатып қалған қағиданы өзгертті . Ру , тайпалардың әлеуметтік-саяси басшылығы тек қана сұлтандардың билігі мен ықпалында кетпес үшін , олардың бегі , әскер басшысы , өз ұраны болды және де бұлардың әрқайсысы бөлек әлеуметтік топтардың өкілдерінен тағайындалды . Айталық , ұраны « Алла » қожадан , ұраны « Алаш » қарадан , ұраны « Арқар » төреден . Ел басқару жүйесіне енгізілген мұндай жаңалық өзгерістер билердің өзге халықтардың , мемлекеттердің саяси құрылымы жөнінде мағлұматы болып , соны өз елінің саяси ахуалын нығайтуға пайдалана білгендігін көрсетеді . Мұндай өкілдіктің орын алу төркінінде ежелгі Греция , Рим , парсылар мен үнділердің мемлекет құрылысында қатаң сақтап , қадағалап келген , яғни қоғамның үштік қауымын – абыздар , нояндар , кәсіпкерлердің қайсысын да басқару жүйесінен қағыс қалдырмай , ескеріп , билік тізгінінің бір жағын ұстатып отырған әлемдік тарихтағы үрдіс жатыр . Қазақ хандығының саясаткері болған билер елдің тұтастығын құрап тұрған әлеуметтік топтардың ерекшеліктерін ескермейінше , бас біріктірудің , ынтымақ табудың , бір жеңнен қол , бір жағадан бас шығарудың мүмкін емес екендігін уақытында аңғара білді . Билер іргесін қалаған осы бірлік пен татулықты ұстанған саясат қазіргі күнде Қазақстан Республикасының ішкі саясатында үрдіс тауып та отыр . Қазақстан халқы Ассамблеясы құрылып , оның сәтті жұмыстар атқаруы , ТМД елдерінің ішіндегі тұрақтылық қаймағы бұзылмай , ішкі дүрдараздықтан дін-аман алып келе жатқан бірден-бір мемлекет болуы Президентіміз Назарбаевтың бір кезде билер салған ел бірлігін сақтау саясатының сабақтастығы деуге негіз бар . Алайда қазақ қоғамы Ресейдің қол астына кіргеннен кейін ғасырлар бойы мінсіз қызмет атқарған билер институты теперіш көре бастады . Патшалық Ресей үкіметі қазақ халқын өздігінше билеп-төстеп , отарлау мақсатында 1822 жылы Сперанскийдің басшылығымен « Сібір қырғыздарының ( қазақтарының ) жарғысын » даярлап , дуандық ( округтік ) жаңа әкімшілік-басқару бірліктерін енгізіп , оның бас әкімдері етіп аға сұлтандарды тағайындайды . Соған сәйкес қазақтар Батыс Сібірде алты дуан ел болған . Аталған Жарғыны Уәлиханов қатты сынға алып , мұндай асығыс жасалған реформалар халықты опат етеді және даму жолына кедергі келтіреді деп есептеп , қазақ даласын басқару мен сот реформасы туралы елдің жобасы мен пікірін Ресей империясының отарлау әкімшілігіне ұсынады . Ол саяси реформаларды экономикалық істерді жүзеге асыратын құрал ретінде қарастырды , соған сай адамның тұрмыс қажетін өтейтін реформа ғана пайдалы . Оның сәтті шығуы мен көздеген мақсатқа жетуі үшін халық пікіріне сүйене отырып жасалуы керек . Уәлиханов қазақ халқының өз пікірін білдіре алмайтын « тағылығы мен тұрпайылығы » туралы көзқарасқа қарсылық білдіріп , « халық пікіріне дұрыс баға беру үшін комитет қазақтың қауымдық қатынасына , олардың орыс өкіметіне тікелей қатысына назар аударуы қажет » деп жазды . Ресей Қазақстан жерін отарлау барысында елдегі билердің қоғамдық қызметі мен билер сотын арнайы жасақталған әскери-барлау экспедициялары арқылы жан-жақты зерттеп , қазақтың әдет-ғұрып ережелерін жинақтаумен айналысты . Патша өкіметі 1822-1824 жылдары « Сібір қазақтары туралы » және « Орынбор қазақтары туралы » жарғылар шығарып , Орта және Кіші жүздегі хан лауазымын жойды . Аталған жарғылар би лауазымын халықтың мойындауы арқылы алуды жойып , оған сайлауда қол жеткізуге рұқсат етті . Соның кесірінен би мәртебесіне халық танып , мойындаған абыройлы адамдар ғана емес , ауқатты байлар да сайлана бастады . Нәтижесінде жемқорлық пен әділетсіздік белең алды . Түптеп келгенде орыс шенеуніктері қазақ даласына Ресей империясындағы сот жүйесін енгізуді көздеді . Осы мақсатта 1854 жылы « Сібір қазақтарын Ресей империясының жалпы заңдарына қарату » атты арнайы заң да қабылданды . Уәлихановтың « Сот реформасы жайында жазбасындағы » мына бір пікірі көп нәрсені аңғартады : Сібір қазақтарының облысындағы сот реформасы жайындағы біздің жұмысымыздың жоғарыда келтірілген деректеріне қарап , жалпы халықтың қалың көпшілігі билер сотының ежелгі тәртібінде қалуын қалағанын , ал шенді , мәнсапты , ауқатты қазақтар керісінше , билер сотына сол негізде өзгеріс енгізу жағында болғаны айқын аңғарылды . Шен-шекпенді қазақтың кедей , әрі құрметке ие болмағандарға ожарлығының айқын айғағының бір мысалын Қарқаралыдан келтіруге болады . 1867-1868 жылдары қабылданған « Уақытша Ережелер » казақ билерінің мәртебесін жойып , олардың орнына мемлекеттік шенеунік санатына қосылған халық сотының судьяларын үш жыл мерзімге сайлауды енгізді . Халық судьясы болып сайланған адам ғана би атағына ие болып , сайлау мерзімі аяқталғанда тоқтатылатын тәртіп күшіне енді . Бірақ та халық соты құрамына билер емес , шешендік қабілеті жоқ , әділеттілікті пайдакүнемдікпен өлшейтін , отаршыл аппаратпен сыбайлас парақорлар кіре бастады . Отарлық саясат көздеген мақсатына жетті : халық арасындағы танымал тәжірибелі би-шешендер ел басқарудан тайдырылды , бедел мен біліктілік орнына білімсіздік пен жағымпаздық келді . Шен-шекпен мен лауазым үшін әділеттілікті сатқан қазақ бюрократиясы қалыптасты . Туа біткен табиғи дарынымен , шыншыл да шешен билер қазақ қоғамынан келмеске кетті . Ұлттық салт-санамызға кері әсерін тиген бұл сыңаржақ реформа шешендік өнерді тоқыратты , құқықтық-саяси және рухани-мәдени салаларды дағдарысқа ұшыратты . 1868 жылғы 21 қазандағы « Орал , Торғай , Ақмола және Семей облыстарын басқару жөніндегі уақытша ережеге » сәйкес , қазақ даласындағы дуандар таратылып , қазақ даласы губернияларға , старшындарға , болыстар мен уездерге жіктеледі . Жаңа иерархиялық жүйеде болыстар мен старшындар ғана қазақтардан сайланып , одан жоғарғы инстанциялар патша үкіметінің чиновниктерінен тағайындалды . Осылайша , қазақтардың дәстүрлі билік жүйесі бұзылып , жаңа реформалар қазақы тұрмыс-тіршілікпен үйлеспеді . Дәстүрлі « халық сотына » да өзгерістер енді : олардың қарауына жергілікті уақ-түйек істер ғана қалдырылып , бұрын билер сотының құзырында болған көптеген қылмыстық істер шекаралық соттардың қарауына берілді . Ал 1891 жылғы Уакытша ережеге енгізген өзгертулер бойынша билер атағы халық соттарынан мүлдем алынып тасталды . Уақытша ережеге сәйкес өткізілетін старшындар мен болыс сайлаулары кезінде қазақ халқының іші жік-жікке бөлініп , билік үшін саяси тартысқа түсетін күйге жетеді . Осындай талас-тартыс кезінде елден береке кетіп , қиян-кескі жауласу мен барымта жасаудың ақыры кісі өліміне дейін жетіп отырған . Абай өзінің Үшінші қара сөзінде : Үш жылға болыс сайланады . Әуелгі жылы : “ Сені біз сайламадық па – деп елдің бұлданғанымен күні өтеді . Екінші жылы кандидаттықпен алысып күні өтеді . Үшінші жылы сайлауға жақындап , тағы болыс болып қаларға мүмкін болар ма екен деп күні өтеді ” - деген саяси көзқарастары арқылы сайланбалы билік түрінің сыбайлас жемқорлыққа жол ашатын олқы тұстарын дәл көрсетеді . Абай сайланбалы болыстық биліктің қазақ халқының қанына сіңген жүздік-рулық жіктелуді одан әрі өршітіп , ел ішіндегі алауыздықты ушықтырып жібергеніне қынжылады . Сайлау науқанында елдің іші партия-партия болып , яғни бөлшектеліп , әлеуметтік-экономикалық сипаттағы жеке мүдде үшін , атақ пен билік үшін талас-тартыс болатыны белгілі . Ұлы Абайдың өз ойларында азаматтық қоғамның бір белгісі болып саналатын партиялық , әлеуметтік-топтық жіктелудің жағымсыз әрі кемшілікті тұстарын осылайша сын көзбен айқындай білген . Сондықтан да Абайдың саяси көзқарастарындағы билік мәселесінде орталықтандырылған күшті саяси билік анағұрлым тиімді басқару түрі  ретінде қарастырылады . Бұған Абайдың қырық бірінші қара сөзінде қазаққа ақыл беріп түзеудің бір жолы мықты өкіметтің болуы екендігін көрсетеді . Ол қоғамды өзгерту үшін адамның мінез-құлқын , психологиясын өзгерту керектігін негіздейді . Қоғам дамуы үшін болатын игі мақсатта адамдардың мінезін күшті биліктің ықпалымен өзгертудің еш сөкеттігі жоқ . Бұл туралы отыз жетінші сөзінде Абай : «  Мен егер закон қуаты қолымда бар кісі болсам , адам мінезін түзеп болмайды деген кісінің тілін кесер едім » – деп ой түйеді . Күшті мемлекеттік билік – қажеттілік . Қазақстандағы күшті президенттік билік өзін-өзі ақтады , қазіргі қол жеткізіп отырған саяси , экономикалық , мәдени-рухани жетістіктеріміз де Абай көрсеткен осы күшті биліктің арқасында . Сол сияқты азаматтық қоғам құруда да күшті мемлекеттіліктің қатысуы шарт . Қорыта айтқанда , еліміздегі ұлтаралық татулық пен қоғамдық келісімді қамтамасыз етуде қазақ халқының толеранттық ұлттық санасы мен саяси мәдениетінің маңызы қаншалықты зор болса , сол ғасырлар қойнауынан жеткен ұлттық санамыз бен саяси мәдениетіміздің қалыптасуы мен дамуына қосқан би-шешендеріміздің үлесі ұлан-ғайыр . Көне дәуірлерден бой көтерген хан билігі  мен билер институты ел мен жердің мүддесі үшін қызмет етті . Олар дәстүрлі қазақ қоғамындағы қарапайым тәртіптен бастап , қылмыстық істерге дейінгі аралықтағы құн , жесір , мал , жер , ар дауларына қатысты мәселелерді қарап , әділ шешімдер шығарып отырған . Сөйтіп , шешен билер заңгерлікпен қатар қорғаушы , дипломат , қоғам қайраткері , психолог тәрбиеші рөлін де атқарған . Билеріміз сөз құдіретін тиімді пайдаланып , шешімдер шығарғанда мүдделі тұлғалардың ғана емес , оған қатысушы жұртқа да тәрбиелік мәні зор , көпшіліктің көкейінен шығатын аталы сөздерді айтып , олардың сана-сезімі мен мінез-құлқына сіңіруін , іс-әрекетінде қолдану жолдарын қарастырған . Қылмыстық істердің жеңіл немесе ауырлығына қарамастан олардың бәріне әділ жаза қолданған . Қазақтың кең жазира даласында негізінен көшпелі мал шаруашылығымен айналысқан ру-тайпалар қоғам ішіндегі сот билігін ақсақалдар , билер мен хан арқылы жүзеге асырып отырған . Хан тайпалар , рулық одақтастар арасындағы өте күрделі де мемлекеттік маңызы бар дау-таластарды , сол секілді кісі өлімін билерді қатыстыра отырып қараса , ал билер қоғамдағы қылмыстық және азаматтық істердің бәрін қараған . Ал ақсақалдар болса ру ішіндегі уақ-түйек тәртіпсіздіктерді шешкен . Бұлар тек қана жаза белгілеу , айыптау , кінәліні жазалау емес ,  жаңсақ басып айыпты болған адамды адамгершілікке тәрбиелеу мәселесін де назардан тыс қалдырмады . Дәстүрлі қазақ қоғамындағы құқықтық әдет-ғұрып нормаларының қайнар көзі қатардағы қоғам мүшелері болды . Қазақ халқы үшін әділдіктің тең таразысы бола білген билер қоғам өмірінің саяси-құқықтық , әлеуметтік-экономикалық , әскери-дипломатиялық салаларына тығыз араласып , ел бірлігі мен ынтымағын нығайтуға үлестерін қосты . Бүгінгідей ғаламдану мен батыстық сарындағы арзанқол бұқаралық мәдениетке еліктеу заманында өзіміздің осындай асыл мұраларымызды бүгінгі ұрпаққа жеткізу , түсіндіру мен насихаттау күн тәртібінен түспейтін мәселе болып қала бермек . 