Түйсік . Түйсік деп – қоршаған сыртқы дүниедегі заттар мен құбылыстардың жеке қасиеттерінің сезім мүшелерімізге әсер етіп , миымызда бейнеленуін айтамыз . Түйсік біздің барлық біліміміздің бұлағы деп айтуға болады . Түйсік болмаса , біз басқа жолмен заттың , қозғалыстың ешқандай формалары туралы еш нәрсе біле алмаймыз . Түйсік біздің санамызды сыртқы дүниемен байланыстырып отырады . Түйсік арқылы заттардың түсін , иісін , дәмін , қатты-жұмсақтығын , кедір- бұдырлығын осы секілді қасиеттері ажыратылады . Сондай-ақ түйсік денеде болып жататын түрлі өзгерістер жөнінде де , яғни дененің қозғалысы мен оның кеңістікке орналасуын , жеке бөліктерінің жұмысы жайлы хабарлайды . Сыртқы дүниені танып-білу түйсіктен басталады . Мәселен , жолдасыңнан көзін жұмуын өтініп , оның алақанына белгісіз бір затты тигізсең , сосын одан оның не екенін сұрасаң , ол : « қатты , жылтыр , мұздай , жұмсақ , жылы , кедір-бұдыр бір нәрсе » деп жауап береді . Түйсік заттың сезім мүшесіне әсер еткен кезде ғана пайда болады . Сезім мүшесі - денснін шет аймақтары немесе ішкі мүшелерінде орналасқан , сыртқы және ішкі ортадағы белгілі бір тітіркендіргіштердің әсерін қабылдауға маманданған анатомиялық-физиологиялық аппарат . Сезгіш нервтердің ұштары әр сезім мүшесінің басты бөлігі болып табылады , ол рецептор деп аталынады . Көз , құлақ тәрізді сезім мүшелері ондаған рецепторлық ұштықты біріктіреді . Тітіркендіргіштің рецепторға әсер етуі сезгіш ( афференттік ) нерв арқылы үлкен ми сыңары қыртысының белгілі бір бөліміне баратын нервтік импульстің пайда болуына әкеледі . Жауап қайтару реакциясы эфференттік нерв арқылы беріледі . Ми қыртысындағы өткізгіш нервтер мен учаскелерді Павлов талдағыш ( анализатор ) атады . Түйсік тууы үшін талдағыштың барлық бөлшектерінің сақталуы қажет . Ми қыртысында талдағыштың нерв клеткалары бүлінсе , адамның сезім мүшесі толық сақталса да көруден немесе естуден қалады . Талдағыштар үш бөліктен құралады : а ) шеткі ( перифериялық ) мүше - бұл сезім мүшелері , рецепторлар деп аталады ; ә ) өткізгіш бөлім – рецепторларды тиісті орталықтармен байланыстырып отыратын афференттік және эфференттік жолдар ; б ) мидағы орталықтар . Кейбір философтар мен психологтар адам түйсігі заттардың объективік қасиеттерін бейнелемейді , олар тек осы заттардың әсерінен сезім мүшелерінде пайда болатын өзгерістерді ғана бейнелейді деген қате пікірлерді уағыздайды . Беркли , Юм , Мах оқымыстылардың айтуынша түйсіктердің мазмұны сыртқы тітіркендіргіштердің , яғни сыртқы дүниедегі заттар мен құбылыстардың қасиеттеріне байланысты емес , ол түгелдей сезім мүшелерінің өздерінің жұмыс істеу қасиеттерімен белгіленетін болады деп тұжырымдайды . Осы тұрғыдан келгенде , түйсік сыртқы дүниедегі заттардың бейнесі емес , қайдағы бір шартты белгілер мен иероглифтер , символдар болып шығады . Бұл түсінік бойынша біз түйсіктеріміздің нені бейнелейтінін , оларға не сәйкес келетінін де , заттарды қалайша танып білуге болатынын да түсіндіре алмаймыз . Түйсіктер сезім мүшелерімізге байланысты : көру түйсігі , есту түйсігі , дәм түйсігі , иіс түйсігі , тері түйсігі , кинестезиялық , статикалық , вибрациялық және органикалық түйсіктер болып бірнеше түрге бөлінеді . Ерте кезден бастап адамның сыртқы бес сезім мүшесіне орай көру , есту , сипап сезу , иіс және дәм түйсіктерін ажыратқан . Қазіргі кезде сыртқы және ішкі ортаны рецепторда бейнелейтін 20-дан астам түрлі талдағыштар бар деп саналады . Түйсіктер бірнеше негіз бойынша жіктеледі . Түйсік туғызатын тітіркендіргіш пен рецептордың тікелей жанасуының болатындығы немесе болмайтындығына қарай дистанттық және түйісу рецепторлары болып бөлінеді . Түйсіктің бұл түрлері жақын ортада бағдар жасауды қамтамасыз етеді . Дәм сезу , ауырсыну , тактильдік түйсіктері түйісу рецепторларына жатады . Рецепторлардың организмде орналасуына қарай түйсіктерді үлкен үш топқа бөлуге болады : дененің беткі қабатында орналасуына қарай экстерорецептор ( керу , есту , тактильдік ) бұлшық ет , сіңірде орналасқан түйсіктер проприорецептор ( кинестезиялық , статикалық , вибрациялық ) және ішкі мүшелеріміздің күйін бейнелейтін яғни , аштықты , шөлдегенді , ыссы- суықты түйсіну интерорецепторлар ( органикалық түйсіктер ) болып бөлінеді . Ағзаның сыртында орналасқан көз , құлақ , мұрын , тіл , тері мүшелері - экстерорецепторлар . Бұл рецепторлар арқылы адам өз денесінің сыртында тұрған заттар мен құбылыстардың сипаттарын бейнелейді . Бұлшық еттерде , тарамыс пен сіңірлерде орналасқан сезім мүшелерін проприорецептор деп айтады . Бұл рецепторлар арқылы адамның қимылдау түйсіктері мен тепе-теңдік түйсіктері сезіледі . Дененің ішінде ( қарында , ішекте , өкпеде ) орналасқан сезім мүшелерін интрорецептор деп атайды . Бұл рецепторлар арқылы ішкі мүшелерімізде ас қорыту , қан айналысы , тыныс алу сынды басқа да қандай процес болып жатқаны жайында хабар алып отырамыз . Адамның ішкі мүшелерінде туатын осындай түсіктерді органикалық түйсіктер деп атайды . Көру түйсіктері . Көру мүшесі болып табылатын көз - анатомиялық құрылысы күрделі сезім мүшесі . Оның негізгі бөлімі - көз алмасы . Көз алмасы үш түрлі қабықпен ( ақ түсті , тамырлы және торлы ) қапталған шар тәріздес нәрсе . Екі бүйірінен қысылғандай ұзарыңқыраған шар тәрізді көз алмасын қоршап тұрған үш қабығы болады . Сыртқы қабықты ақ қабық деп атайды . Ақ қабықтың алдыңғы жағы дөңестеніп қалың қабыққа айналады . Көздің торлы қабығына жарық сәулесі осы қасаң қабық арқылы өтіп отырады . Сыртқы ақ қабықтың астыңғы екінші қабығы - тамырлы қабық . Тамырлы қабықтың алдыңғы бөлігі - нұрлы қабық деп аталады . Көздің түсі осы нұрлы қабықтағы пигментке байланысты түрліше болып келеді . Нұрлы қабықтың ортасында қарашық орналасқан . Көз дистанттық рецепторға жатады , өйткені ол сезім мүшелерінен біршама қашықтықта жатқан заттар мен сыртқы дүниеде болып жатқан кұбылыстар жөнінде білім береді . Көру түйсіктері біздің көзімізге электромагнит толқындарының әсер етуінің нәтижесінде пайда болады . Егер бір уақыттың ішінде көзімізге ұзындығы 380-нен 780 миллимикронға дейін ( миллимикрон мм-дің 1/1000 000 бөлімі ) электромагнит толқындары әсер етсе , біз жарықты сеземіз . Белгілі ұзындығы бар әр түрлі толқындар әсер етсе ғана көз заттардың түсін ( бояуын ) ажыратады . Мәселен , қызыл түс ұзындығы 700 миллимикрон , жасыл түс 300 миллимикрондай ұзындықтағы электромагнит толқындарының әсер етуінен пайда болады . Спектрге ( спектрум – латын сөзі , қазақша көріну деген мағынаны білдіреді ) қараған кезде одан табиғаттағы жеті негізгі түсті және олардың сансыз реңдерін айыруға болады . Ересек адам түстің 180-дей жеке түрлерін және он мыңнан астам реңктерін ажырата алады . Заттар мен құбылыстардың түстері хроматикалық ( қызыл , қызғылт , сары , жасыл , көгілдір , көк , күлгін ) ахроматикалық яғни бояусыз ( ақ , қара және барлық сұр түстер ) болып екіге бөлінеді . Хроматикалық түстер үш түрлі сапамен ( түстің ашық болуы , реңкі , қоюлығы ) , ахроматикалық түстер тек ашық болуымен ғана ажыратылады . Заттардың түстерін көру « үш түсті көру » теориясымен түсіндіріледі . Осы теорияны алғаш ұсынған ұлы орыс ғалымы Ломоносов болса , кейіннен оның көзқарасын неміс ғалымы Гельмгольц зерттеп жалғастырған . Осы аталған ғалымдар көздің тор қабығында үш түрлі жұмыр клеткалар бар , олардың бір-бірінен айырмашылығы жарық сәулелерінің әсерін түрліше сезетіндігінде деп жорамал жасады . Егер көзге ұзын толқынды сәуле әсер етсе , онда бірінші жұмыр жасушалар қозу күйінде келеді де , осының нәтижесінде адам қызыл түсті түйсінеді , екінші жұмыр жасушалар қозса - онда жасыл түсті түйсіну пайда болады да , үшінші жұмыр жасушалардың қозуы - күлгін түсті түйсінуге мүмкіндік береді . Осы үш жұмыр жасуша қатар қозатын болса - адам ақ түсті түйсінеді , ал бұлардың қозу күші түрліше болса - аралық түстерді түйсінеді . Заттың түстерін дұрыс айыра алмау көздің тор қабығындағы осы аталған үш түрлі жұмыр клеткаларының жұмысына зақым келуден болады . Кейбір адамдардың көзінің түстерді айыра алмайтын кемістігі болады . Айналадағы заттардың бәрі ол адамға қоңыр болып көрінеді . Көздің осындай кемістігін - дальтонизм дейді . Ондай адам , әсіресе , қызыл және жасыл түсті айыра алмайды . Ер адамдардың 4-5 пайызы дальтондық болса , әйелдер 0 , 5 пайызы ғана . Сонымен көру түйсінуі дүниені тану процесінде өте маңызды орын алады . Мұндай адамдарды кейбір мамандықтар бойынша жұмысқа қабылдамайды . Мәселен , паровоз машинистері , жүргізушілер мен трамвай жүргізушілер түстерді жақсы ажырата білуі қажет . Өйткені светофорда тек қызыл және жасыл түс қана болады . Осы түстерді ажырата алмай қалушылық , транспорттың апатқа ұшырауына себеп болады . Сондықтан осындай жұмыстарға адам алғанда олардың түсті айыра білу қабілеттерін дәрігерлік комиссия арқылы анықтап отырады . Есту түйсіктері . Дистанттық түйсіктерге есту түйсіктері де жатады . Есту рецепторын тітіркендіретін дыбыс толқындары . Дыбыс толқыны деп - ауаның белгілі ырғақпен бірде тығыздалып , бірде селдіреп ыдырауын айтады . Сол толқындар әр тарапқа тарайды . Ауа толқындарының физикалық құрылысы өте күрделі . Біз сол толқындардың жиілігін , амплитудасын және формасын ажырата аламыз . Ауаның бір секунда өтетін толқынын герц деп атайды . Адамның есту рецепторы 1 сек ішінде орта есеппен 16000-нан 22000 герцке дейін ауа толқынын түйсіне алады . 16 герцтен төменгі жиілікпен өтіп жатқан толқындарды құлағымыз түйсіне алмайды . Біздің талдағыштарымыз түйсіне алмайтын 12-16 герцтен төменгі дыбыстарды - инфрадыбыстар деп атайды . Ал толқынның жиілігі 22000-нан асып кетсе , ондай дыбысты адамның құлағы шалмай қалады . Мұндай жіңішке дыбыстарды ультрадыбыстар дейді . Құлақ - есту рецепторы . Ол үш бөлімнен тұрады : 1 ) сыртқы құлақ ; 2 ) орта құлақ ; 3 ) ішкі құлақ . Сыртқы құлаққа құлақ қалқаны және оның есту жолы жатады . Құлақ қалқаны - дыбыстың бағытын белгілеп отыратын және оны жинауға себепкер мүше . Ондай міндетті қалқанның бұлшық еті орындайды . Бұл мүшенің физиологиялық күші ерекше болып келеді . Сыртқы құлақты орта құлақтан бөліп тұратын мүше - дабыл жарғағы . Ол нәзік болғанымен , өте берік . Дабыл жарғағы серіппелі болғандықтан , ауа толқынын бұлжытпай шайқалтады . Өзінің тербелуін дабыл жарғағы орта құлақтың сүйекшелеріне мүлтіксіз жеткізеді . Ортаңғы құлақтың элементтері үш сүйекшеден , яғни балғашық , төс және үзеңгіден тұрады . Балғашық ауаның сарғақта шайқалуын төске жеткізіп , төс дірілдерді үзеңгіге апарады , үзеңгі сырттан келген дірілдерді ілгері жөнелтеді . Есту мүшесінің үшінші бөлігі ішкі құлақ . Ішкі құлақтың бітісі өте күрделі . Оның өзі үш бөліктен босағадан , иірім түтіктен және жартылай имек каналдардан тұрады . Бүкіл негізгі жарғақты бойлай корти мүшесі ( дыбыс тітіркендіргіштерін қабылдайтын аппарат ) орналасқан . Оның құрылысы да өте күрделі . Корти мүшесінің аса маңызды бөлігі - өте жіңішке талшықтары бар сезімтал клеткалардан тұрадьі , Ол клеткалар дыбыс қабылдайтын рецепторлар деп аталынады . Есту түйсіктерінің табиғатын Гельмгольцтың резонанс теориясының негізінде түсінуге болады . Гельмгольц корти мүшесіндегі ұзын нерв талшықтары музыка аспабының қылы тәрізді төменгі дыбыстарды қабылдайды да , ал қысқа нерв талшықтары керісінше , жоғарғы дыбыстарды қабылдайды деген пікір айтқан . Павлов лабораториясында иттің негізгі мембранасының ұзын талшықтарын кесіп алып тастағанда , төменгі дыбыстарды түйсінуге иттің шамасы келмеген . Ал қысқа талшықтарды кесіп тастағанда , жоғары дыбыстарды түйсіне алмаған . Мұндай тәжірибе Гельмгольцтің жаңғырық теориясының дұрыстығын дәлелдейді . Есту түйсігі де сыртқы дүниені танып , білуде зор маңыз атқарады . Есту түйсігі әсіресе тілді меңгеруге аса қажетті түйсік . Сөздің мәнін ұғу , оны дұрыс түсіну және біреуге айтып беру , дұрыс естімейінше жүзеге аспайды . Әрбір адамның ана тілі оның есту түйсігінің дамуына күшті әсер етеді . Дыбыстардың нәзік айырмашылықтарын ажырата алу - есту түйсігі жөнді жетілмеген адамға қиынға түседі . Адам дыбыстарды ауа толқындары арқылы рецепторлармен түйсінеді . Бұл процестің екінші жолы - дыбысты сүйек арқылы есту . Мысалы , құлаққа мақта тығып қойып , дірілдеп тұрған камертонды бас сүйегіне тақасаң , дыбыс айқын естіледі . Дыбыстың сүйек арқылы берілуі ауа арқылы емес , дыбыс шығарып тұрған зат пен сүйектің жанасуы нәтижесінде естіледі . Есту түйсігін - сөздік , музыкалық және шуылдық деп үш түрге бөледі . Түйсінудің бұл түрлерінен есту талдағышы дыбыстың үш сапасын : күшін ( қатты жай ) , жоғарылығын ( жоғары - темен ) , тембрін ( дауыстың немесе музыкалық аспаптың өзіндік ерекшелігі ) , ұзақтығын ( дыбыстың созылу мерзімі ) және бұған қоса үзіліссіз қабылданатын дыбыстардың екпін ырғақ өрнегін ерекшелейді . Сөз дыбыстарын ажырата естушілік фонематикалық есту деп аталынады . Ол өмір барысында бала тәрбиеленген тілдік ортаға қарай қалыптасады . Шет тілін игеру фонематикалық естудің жаңа жүйесінің жасалуына әкеледі . Шетел тілдерін оқып үйрену қабылеті көбіне дамыған фонематикалық естумен анықталады . Ол сөзді қатесіз жазуға ( әсіресе бастауыш мектепте ) әсерін тигізеді . Музыкалық естігіштіктің әлеуметтік қажеттілігі сөзді естігіштіктен кем емес . Музыкадан эстетикалық ләззат алу қажеттілігі болады . Дыбыстық түйсіктің үшінші түрі - шуылдық ( және сыбдырдың ) адам үшін әлеуметтік мәні аздау . Шуыл белгілі бір эмоциялық күйге түсіреді ( жаңбыр шуылы , жел ызыңы ) , кейде қауіптің хабаршысы болады ( жыланның ысылы , жақындап келе жатқан жаудың аяқ тықыры ) . Мектеп тәжірибесінде шуылдың ұнамсыз әсерімен ұшырасуға тура келеді : ол санадан пайдалы сигналдар - сөздерді бөліп шығаруға бөгет жасайды , нерв жүйесін қалжыратады . Үлкен қалаларда көше шуылына қарсы ағаштар отырғызылады . Иіс түйсіктері . Иіс түйсігінің рецепторы да дистанттыққа жатады . Мұрын кеңсірігіндегі кілегей қабықтың клеткаларына түрлі химиялық заттардың микроскоптық бөлшектерінің әсер етуі нәтижесінде иіс түйсіктері пайда болады . Осы кілегей қабықтың таяқша тәрізді сезгіш клеткалары бар . Ауамен бірге мұрынға кіретін иісті заттар иіс мүшесінің сезгіш клеткаларын тітіркендіріп отырады . Иіс түйсіктерінің түрлері көп ( хош иіс , сасық иіс , өткір иіс ) . Бірақ бұлар әлі күнге дейін белгілі классификацияға түспеген . Өйткені оларды дәм түйсіктерінен ажырату кейде қиынға соғады . Сондықтан да біз көбінесе белгілі бір иістің атын атаудан гөрі , иіс шығарып тұрған затты атаймыз ( темекі исі , газ исі , шөп исі ) . Иіс түйсіктері адамның тұрмыс салтына , қызмет бабына қарай да ерекше дамып отырады . Адамның иіс түйсіктерінің қоршаған ортаны бағдарлаумен байланысы аз . Иістің бұл қызметін көру мен есту билеп төстейді . Иіс түйсігінің дамымағандығы мен тұрақсыздығына тілімізде оларды атайтын арнайы сөздердің жоқтығы да дәлел , түйсіктер өзін тудыратын заттардың абстрактыланбағандықтан « шөп иісі » , « шіріген алма иісі » , « гүлдің иісі » деп айтылады . Иіс сезгіштігі дәм білумен тығыз байланысты , тағамның сапасын ажыратуға жәрдемдеседі . Иіс организм үшін қауіпті ауасы бар ортадан сақтандырады , кейбір жағдайларда заттардың химиялық құрамын анықтауға көмектеседі . Иісті жақсы сезу соқыр , мылқау , керең адамдарда ерекше жетілген . Мәселен , олар бөтен адамдарды , түрлі нәрселерді алыстан-ақ исінен « таниды » . үйге кірген адамдарды да , білетін көшесін де , тұрған үйін де олар иісіне қарап оп-оңай айыра алады . Түрлі иістердің табиғатын зерттейтін ғылым саласы олтфактроника деп аталады . Иіс түйсіктері адамның көңіл күйіне , жалпы психикасына жағымды не жағымсыз әсер қалдыруы мүмкін . Мәселен жұпар иісті гүл - адамның көңілін сергітсе , шылымның түтіні - басты ауыртады . Парфюмериялық заттардың сапасын арттырып отыру - адам психикасына қолайлы әсер етудің бір факторы екендігі даусыз . Гипократ пен Әбу Әли Ибн Сина ( Авиценна ) хош иісті заттарды науқастарды емдеуге пайдаланған . Мысалы : Фитопрофилактика . Фитотерапия әдістері арқылы аурудың алдын алу , денсаулықты қалпына келтіру , сақтау және нығайту мақсатында өсімдіктерді пайдалану жолын Ибн Сина өзінің « Емдеу ғылымының қағидаларында » осыдан мындаған жылдар бұрын жазған еді . Американың зерттеушілері кейбір шөптердің иісі адамның жұмыс қабілетін арттыратынын зерттеп білді . Аромотерапия . Аромопрофилактика әдісі арқылы жүргізуге болады . Эксперимент кезінде олар шағын ғана бөлмеге бірнеше адамды компьютер экраны алдына отырғызып , экрандағы бейнеге байланысты белгілі бір тетіктерді басуға бұйырды . Жұмыс күрделі болмағанымен , бір сарынды , оның үстіне зейін қоюды керек ететін жұмыс еді . Адамдардың шарғаны байқалған кезде әрқайсысына тыныс алатын маскі арқылы ауамен қоса әр түрлі иістер жіберді . Сонда адамның жұмыс қабілетін жиырма пайыз арттыратын ең тиімдісі жалбыздың иісі болып шықты . Пижма ( шетен ) , камфора иісі ми қызметін жақсартатыны , ал жусанның хош иісі бұлшық еттің жиырылу күшін өсіретіні анықталған . Невроз кезінде шырша не валериан сығындысы қосылған ванна қабылданады . Ол көңіл көтереді , тәбетті жақсартады . Раушан гүлінің иісі әлсіреген , шаршап қажыған кезде адам күшін , әлін қалпына келтіреді . Мектеп оқушыларының иіс түйсіктерін тәрбиелеу - мұғалімдердің төл істерінің бірі . Мұғалім сабақ үстінде де , сабақтан тыс кездерде де баланың айналасындағы заттарды жан-жақты танып білуде , мәселен , ауаның тазалығын дұрыс талғай білуге , орманның , гүлденген бақтың , шабындықтың хош иістерін , қарағай , шырша ағаштары шайырының жұпар иісін , теңіз жағалауындағы ауаның тұзды-сортаң иісін сезетіндей мүмкіндік туғызуы қажет . Оқушылар бұлардың қайсысы пайдалы , қайсысы зиян екенін ( мәселен , бұзылған тамақ , иіс тигізетін газ , түтін ) айыра білетін болуы қажет . Көптеген жануарлар үшін иіс - негізгі дистанттық рецептор , жануарлар иіс бойынша азығын іздеп табады немесе қауіп-қатерден сақтанады . Адам өмірінде иіс рецепторының рөлі аса күшті болмағанымен , тіршілік ортасы мен өмір тәжірибесіне сәйкес күшейіп , жетіле түседі . Иіс түйсіктері адамның тұрмыс салтына , қызмет сипатына қарай дамиды . Дәм түйсіктері . Дәм түйсіктері түйіспелі контактылы түйсік , ол сезім мүшесі заттың өзімен жанасқанда пайда болады . Дәм білетін мүше - тіліміздегі дәм бүршіктері . Дәм бүршіктері тілдің бетінде , жақтың ішінде , таңдайда , жұтқыншақтың арт жағында орналасқан . Олардың ең көп орналасқан жері - тіл аймағы . Дәмдік тітіркендіргіштердің негізгі дәмдік сапалары : қышқыл , тәтті , ащы , тұзды болып төртке бөлінеді . Осы төрт түйсіктің араласуынан жәие оларға бұлшық еттік ( тілдің қозғалысы ) түйсіктің қосылуынан сан алуан дәмдік түйсіктер туады . Тілдін түрлі бөліктері дәмнің жоғарыда аталған төрт түрін түрліше сезеді . Мәселен , тәтті дәмді - тілдің ұшы , ащыны - тілдің түбі , қышқылды - тілдің екі жақ шеті , тұзды тілдің ұшы мен екі шеті жақсы сезеді . Егер дәмі бар затты тілдің ортасына салса , адам көпке дейін оның дәмін ажырата алмайды . Өйткені , дәм сезетін бүршіктер тілдің ортасында болмайды . Дәм түйсіктері иіс түйсіктері тәрізді адамның тәбетін арттырады . Дәмді , иісі жақсы тағам тәбет қоздырады . Тағамның сапасын талдай отырып , дәм түйсіктері сақтандыру қызметін де атқарады . Дәм түйсігінің құбылмалы ерекшелігі оның организмге тамақтың қажеттілігімен тығыз байланыста екендігінде . Ашыққанда дәм сезгіштік артады , тойғанда әлсірейді . Тамақ ішкен адам тек тойынып қана қоймайды . Тағам онда белгілі бір эмоциялық әсер тудырады . Дәмді тұтыну мен тәбетке тағам қабылдайтын орын жағдайы да , стол үстіп жабдықтай білу де әсер етеді . Мәселен , дәмді тағамдар - адамның тәбетін арттырады . Тері түйсіктері . Тері түйсігінің рецепторы - денедегі терінің өн бойына орналасқан . Тері түйсігі , сондай-ақ тілдің , мұрынның кілегей қабықтарында да мол . Тері түйсіктерінің өзі бірнешеге бөлінеді . Олар : тактиль ( жанасқанды түйсіну ) , температура ( суық пен жылыны түйсіну ) ауырғанды білдіретін түйсіктер . Тактиль сезгіштігі бүкіл дене бойына біркелкі таралмаған . Тактиль клеткаларынын өте күшті шоғырланған жерлері - алақан , саусак ұштары және ерін . Денемен жанасқанда тактильдық түйсіктер оның сыртқы бетінің тегіс , кедір-бұдыр , жабысқақ , сұйық екендігін білдіреді . Егер дене бетіне жанасып , оны қатты жанши басса , ол ауырсыну түйсігін туғызады . Ауру сезгіштігінің рецепторлық ұштары тактильдік рецепторларға қарағанда терінің тереңірек астында орналасады . Тактиль рецепторларының көп жерінде ауырсыну рецепторлары аз болады . Тактильдік сезгіштік заттың сапасы жайын білдіреді . Тері түйсігі рецепторларының есебі жоқ . Тек ауырғанды білдіретін нүктелердің өзі ғана денемізде 900 мыңнан асып жатады . Терінің түрлі алаптарында сезгіштік бірдей емес . Мәселен , денеге заттың тигенін тілдің , саусақтың ұшы , арқа тұс тез сезеді . Бір жеріміздің ауырғанын жақсы сезетін : арқа мен бет терілері , ал нашар сезетін : саусақ ұштары мен алақан . Дененің киім жауып тұратын жерлері де ыстық пен суықты өте сезгіш келеді . Тері түйсіктерінің қалыптасуына да ми қабығы астындағы нерв құрылымдары елеулі рөль атқарады . Мәселен , жұлынның бір бөлегін кесу арқылы тері нүктелерінің біреуінің сезімталдығын жоюға болады . Кейбір аурулар адамды жылылықты , суықтықты , ауырғанды сезбейтін күйге түсіреді . Мұндай жағдайда тіпті адам денесі күйіп қалса да , оның ауырғанын сезбейді , бірақ адамда осы түйсіктің қалған түрлері өз қалпында сақталуы мүмкін . Тері түйсіктері арқылы адам заттардың формасын , кедір-бұдырлығын , қатты-жұмсақтығын жақсы айыра алады . Сондықтан да түйсіктің осы түрі , әсіресе , көзі көрмейтін адамдар үшін ерекше маңызды болады . Сипау арқылы затты түйсіну терінің ғана қызметі емес , бұл күрделі процес . Оның қызметіне қимыл-қозғалыс рецепторлары да қатысады . Қол - еңбек ету мүшесі ғана болып қоймай , дүниетану үшін де күшті рөл атқарады . Заттардың формасын , үлкендігін , майдалығын , бұжырлығын көзбен көрмей-ақ , қолмен сипау арқылы ажыратамыз . Сезім мүшелері сау адамдардың сипау түйсігі , әдетте , онша көп жетілмеген . Түйсіктің бұл түрі , әсіресе , құлағынан айрылған , көзі көрмейтін адамдарда ерекше дамыған . Мысалы , өзі соқыр әрі саңырау , сақау , американдық әйел Елена Келер мен Мәскеудегі Ольга Скороходова тері түйсіктерін жетілдіру нәтижесінде Браиль жүйесімен оқып-жазуды үйреніп , ғылыми атақтар алған . Скороходова " Мен айналадағы дүниені қалайша танып білемін " деген еңбектер жазып , белгілі дефектолог маман болды . Тері талдағыштарының ноқаттары тері беттерінде біркелкі орналаспаған . Арнайы зерттеулердің мәліметтері бойынша , түйсік ноқаттарының есебін келесі реттегі санмен көрсетуге болады : тию нүктелері - 1 млндай , ауру нүктелері - 4 млндай , суықтық нүктелер – 250 млндай , жылылық нүктелері – 30 млндай . Мұндай тактильдік талдағыштардың ең көп орналасқан жері ерін , тіл мен саусақтың ұштары . Біз оларды мүшелеріміздің сезгіштігінен байқауымызға болады . Тері сезгіштігінің үшінші түрі - жылы мен суықты түйсіну температуралық түйсіктер . Температуралық сезгіштік организм мен қоршаған орта арасындағы жылылық алмасуын реттеп отырады . Теріде жылылық пен суықтық рецепторларының орналасуы біркелкі емес . Жота суықты көбірек сезінеді төс аз сезінеді . Терідегі температуралық өзгерістерді түйсінетін негізгі екі рецептор болады . Біріншісі – жылылықты түйсінетін руффини жасушалары , екіншісі - төмендеп , салқындықты түйсінетін краузе колбалары . Қалыпты жағдайдағы адамның денесіне тән температураны шартты түрде - " физиологиялық нөл " деп атайды . Айналадағы ортаның температурасы осы физиологиялық нөлден төмен түсе бастаса , краузе колбалары тітіркенеді , егер де нөлден көтеріле бастаса , руффини жасушалары қоза бастайды . Органикалық түйсіктер . Бұлардың рецепторлары ішкі мүшелердің қабаттарына ( өңеш , қарын , ішек , тамыр , өкпе , жүрек ) орналасқан . Ашығу , шөлдеу , ауырсыну , дененің қызуы , жүрек айну , тұншығу , сусын қанғанды , іш ауырғанды және осындай жағдайларда болатын сезінулер органикалық түйсіктерге жатады . Адам тоқ , дені сау кезінде немесе іс-әрекет үстінде түйсіктердің бұл түрін байқай бермейді . Сеченов сондықтан да түйсіктердің бұл тобын « көмескі түйсіктер » деп атаған . Органикалық түйсінулер адамның материялдық қажеттілігімен және солардың өтуімен байланысты . Сонымен қатар , органикалық түйсінулер адамның эмоциялық сезімдерімен байланысып жатады . Кинестезиялық түйсіктер . Кинестезиялық түйсіктер дененің жеке бөлімдерінің бір күйдегі қалпын , қозғалысын түйсінуін айтады . Кинестезиялық түйсіктердің рецепторлары - бұлшық ет , тарамыс , сіңірлерде орналасқан . Мәселен , қозғалыс түйсігінің анализаторына зақым келсе , адам өз денесіндегі бір мүшесінің қандай қалыпта тұрғанын сезбейді . Осы түйсіктер адамның сөйлеу әрекетінде де , жазу , сызу жұмыстарьн атқаруда да зор маңыз атқарады . Кинестезиялық түйсіктер нәтижесінде дене мүшелері қимылдарының күші , жылдамдығы , траекториясы жөніндегі білім қалыптасады . Қимыл-қозғалыс рецепторларының басым көпшілігі саусақ , тіл , еріндерде орналасқан . Бір сөзбен айтқанда , адамның қозғалысқа түсетін мүшелерінің барлығы да осы түйсікке сүйенеді . Кинестезиялық түйсіктерді дамыту окыту процесінің басты міндеттерінің бірі екендігі түсінікті . Еңбек , дене шынықтыру , сурет , сызу , оқып жаттығу сабақтары қимыл талдағышының даму мүмкіндіктері мен перспективаларын ескере отырып жоспарлануы тиіс . Оны тәрбиелеу үшін , қимылдың сұлулығы мен жеңілдігін дамытатын би , көркем гимнастика , сайыс және спорттың басқа түрлерінде жаттығу қажет . Кинестезиялық түйсіктің табиғаты күрделі . Өйткені ол сапалық жағынан айырмашылығы бар бірнеше рецептордың бір мезгілде тітіркенуінен пайда болады . Қимылдарды орындағанда бұлшық еттегі рецепторлар ұшының тітіркенуі бұлшық еттердің тонусын түйсіндіреді . Тарамыстағы нерв ұштарының тітіркенуі бұлшық еттің қысқаруын білдіреді . Қозғалу талдағыштары арқылы адам өз денесінің және жеке мүшелерінің қозғалуы , олардың тездігі мен күші , бұлшық еттерінің қысқарып босаңсуы , керілуін түйсінуге мүмкіндігі жайында үздіксіз хабар алып отырады . Кинестезиялық талдағыштың шетте не болып жатқаны туралы миға тез хабар жеткізіп отыруын кері афферентация деп атайды . Денедегі әр түрлі кері афферентацияға байланысты процестер адамның көздеген мақсатына сай келмесе , бұл процестерді мүлдем жойып жіберуге мидың шамасы келеді . Кинестезиялық түйсіктер адамның сөйлеу әрекетінде де ерекше орын алады . Өйткені ерін , тіл , дауыс шымылдығы қатынанасатын қимылдардың дәлдігінсіз сөйлеу мүмкін емес . Жазудың да негізі кинестезиялық түйсіктер . Адам өміріндегі толып жатқан дағдыларды кинестезиялық талдағыштарсыз меңгеру мүмкін емес . Қимыл қозғалыс дағдыларының барлығына жуығы кинестезиялық түйсікке сүйене отырып жасалады . Статикалық түйсіктер . Мұндай түйсіктерді тең басу түйсіктері деп те атайды және денеміздің кеңістікте орналасу қалпын бейнелейді . Статикалық түйсіктердің рецепторлары ішкі құлақтағы вестибұлярлық аппаратында орналасқан . Дене қалпының жер жазықтығына қатысты күрт және жиі өзгере беруі ( әткеншек тебу , теңіз шайқалысы ) теңіз ауруына , бастың айналуына әкеліп соғады . Статикалық түйсік - бастың қозғалысын , дененің кеңістіктегі алып тұрған орнын , яғни адамның тең басуын бейнелейді . Ғарыш әлемін меңгеру дәуірінде адамдардың статикалық түйсігінің сезгіштігін арттырудың маңызы ерекше артып отыр . Мәселен , ғарышкерлерді даярлауда вестибулярлық аппаратты жаттықтыру , оны көру және қозғалыс талдағыштарымен үйлестіре дамытуға мән беріледі . Мәселен , 30-40 секундқа созылатын артық салмақ түсу мен салмақсыздықтың алмасып отыруын адамдар түрліше түйсінеді . Осы ерекшелікке сәйкес адамдарды мынандай үш топқа бөліп қарастыруға болады . Нерв жүйесі неғұрлым төзімді адамдар - мұндайға онша қиналмайды , Ал екінші біреулер - тосын тітіркендіргішке кездескенде ыңғайсызданып , тез шаршайды , өңі бозарып , терлейді , жүрегі айнып , өзін әлсіз сезінеді . Үшінші біреулер - сәл басы айналғанын сезгенімен , кейіннен бұған бейімделіп кетеді . Соңғы топтағы адамдардың да нерв жүйесі күшті , төзімді келеді . Олар өз денесін ерік- жігерімен билейді , эмоциялық төзімділігі мол , қимыл-қозғалыстарын қандай жағдайда болса да үйлестіріп , денесін дұрыс бағдарлай алады . Вибрациялық түйсіктер . Вибрациялық түйсіктер деп қозғалған заттардың ауаны толқытуын денеміздің сезінуін айтамыз . Негізгі анализаторлары - түйсіну мүшелеріз . Дамуы қалыпты жағдайдағы адамдар бұл түйсікті байқамайды . Ал егер адам есту қабілетінен айырлса , онда вибрациялық түйсіктер оның тіршілігінде ерекше орын алады . Кейбір саңырау , керең адамдар музыканы , әнді күшті ынта қойып « тыңдайды » . Көзі , құлағы , тілінен бірдей айрылған американдық Елена Келлер мен орыстың ғылыми қызметкері Ольга Скороходованың өмірі мен шығармашылық әрекеті анализаторлардың адам таң қаларлық жағдайда бір-бірімен байланысып отыратындықтарын , әсіресе , мұнда вибрациялық түйсіктердің қандай маңыз алатындығын жақсы көрсетеді . Ольга Скороходованың ақыл-ойының аса жоғарылығын , дарындылығының күшті екендігін бірнеше шетел тілдеріне аударылған « Как я воспринимаю и представляю окружающий мир » деген кітабы және осы тақырыпта қорғаған диссертациясы тамаша дәлелдейді . Скороходова өзінің кітабында соқыр , керең , мылқау адамдардың музыканы қалай « тыңдайтындығын » , кітапты қалай « оқитындығын » көптеген қызықты мысалдармен түсіндіреді . Мәселен , олар дыбысты вибрациялық сезімі арқылы түйсінеді . Олар рояльда ойналған әуендерді оның үстіне қолын қою арқылы естиді . Мұндай адамдар оркестрді тыңдағанда , концерт залына барғанда сахнаға теріс қарап отыруды ұнатады . Өйткені , музыкалық әуендерді олар терісіндегі нүктелермен түйсінетін көрінеді . Түйсіктің негізгі заңдылықтарына : сезгіштік табалдырықтары , адаптация , өзара әсер ( сенсибилизация ) , қарама-қарсылық ( контраст ) және синестезия , бір ізді бейнелер . Сезгіштік және түйсік табалдырықтары . Тітіркендіргіштің барлығы бірдей түйсік туғызуға қабілетті бола бермейді . Мамықтың денеге сәл тигені сезілмейді . Өте күшті тітіркендіргіш әсер еткенде түйсіктің тууы тоқтап калатын сәт те болады . Жиілігі 20 мың герцтен жоғары дыбысты біз ести алмаймыз . Тым күшті тітіркендіргіш түйсік орнына ауру шақырады . Демек , түйсіктер белгілі бір қарқынды тітіркендіргіштер әсер еткенде пайда болады екен . Түйсік қарқыны мен тітіркендіргіштер күші арасындағы психологиялық тәуелділік сипаты түйсік табалдырығы немесе сезгіштік табалдырығы деген ұғым білдіреді . Түйсіктердің күші немесе сапасында сол ғана айырмашылық туғызатын әсер етуші тітіркендіргіш күшіне қосылған аз ғана қосымша - айыру сезгіштігінің табалдырығы деп аталады . Психофизиологияда абсолюттік сезгіштік табалдырығы және айыру сезгіштігінің табалдырығы деп табалдырықтың екі түрін бөліп көрсетеді . Айыру табалдырығы , бұл - түйсіктердің болар-болмас айырмашылығын тудыратын тітіркендіргіштердің минималдық айырмасы . Айыру сезгіштігі деп рецепторлардың тітіркендіргіштер арасындағы азғантай ғана болмашы айырмашылықты түйсіне алуын айтады . Мысалы , жанып тұрған 100 люкстік шамға бір люкс қоссақ , жарықтың күшейгені байқалады . Демек , бір люкс адамның көз рецепторы үшін айыру табалдырығы болып табылады . Дыбысты айыратын табалдырықтың күші орта есеппен 1/10-ге тең . Мәселен , 100 кісі қатынасқан хорға 10 адам қосылса хор аздап артады . Алғашқы рет сәл білінерлік түйсік туғызатын тітіркендіргіштің ең аз күшін сезгіштіктің төменгі абсолюттік табалдырығы деп атайды . Тітіркендіргіштің осы түрдегі түйсігін тағы да туғызатын ең жоғарғы күйін сезгіштіктің жоғарғы абсолюттік табалдырығы дейді . Егер тітіркендіргіштер әлсіз болып , түйсіктің төменгі табалдырығына жетпесе , онда әсер еткен тітіркендіргішті адам түйсіне алмайды . Абсолюттік табалдырықтың күші адамның абсолюттік сезгіштігін сипаттайды : абсолюттік табалдырық күші неғұрлым аз болса , абсолюттік сезгіштік соғұрлым жоғары , өткір болады . Тітіркендіргіштердің күші мен адамның түйсінуінің арасында логарифмді тәуелділік бар екені анықталды . Мұны – психофизикалық заңдылық деп атайды . Бұл заңдылықты тұңғыш рет ашқан неміс физиологі Эрнест Вебер ( 1795-1878ж . ) және неміс физигі Густав Фехнер ( 1801-1887ж . ) Сондықтан бұл заңдылықты Вебер-Фехнер заңы деп атайды . Осы заң бойынша тітіркендіргіштің күші геометриялық прогрессия жолымен күшейсе , сол тітіркендіргішті тудыратын түйсінудің күші арифметикалық прогрессия жолымен өседі . Адаптация . Сезім мүшелерінің сезгіштігі әсер ететін тітіркендіргіштерге біртіндеп бейімделуін адаптация ( бейімделу ) деп атайды . Сезім мүшелерінің бейімделінуі түйсіктің кез келген түрінде кездеседі . Өмірде адаптация кұбылысы әр адамға жақсы таныс . Мысалы , адам суға түскен алғашқы минуттарда оған су суық болып көрінеді . Суықты түйсінуден арылған соң , су жылынғандай болып , судың бірқалыпты салқындығына дене аз уақыт ішінде тез төселіп , адамның терісі суыққа тітіркенбейтін болады . Сол сияқты көру талдағышы қараңғылыққа және жарыққа адаптациялануды ажыратады . Жарық жерден қараңғы үйге кіргенде көз қарашығы 17 есе ұлғаяды . Бұл қарашықтан өтетін жарық мөлшері де 17 есе көбейеді деген сөз . Қараңғыда көздің көргіштігіне торлы қабықтың шетіне орналасқан таяқшалар күшті әсер етеді . Адаптация иіс түйсіктерінде түрлі деңгейде көрінеді . Мәселен , камфараның исі 1-2 минуттан кейін сезілмейтін болса , ал қыша мен нашатр спиртінің иісіне бейімделу тезірек болады . Ауырсыну түйсіктеріндегі адаптация өте әлсіз , ауырсыну ағзаның қалыпты жұмысының ауытқуын , оның биологиялық рөлін көрсетеді . Адаптация - үнемі өзгеріп отыратын сыртқы дүние тітіркендіргіштеріне талдағыштардың қалай да бейімделе алатындығын байқатады . Түйсіктердің өзара әсері ( Сенсибилизация ) . Егер адаптация құбылысы талдағыштар сезгіштігінің түрлі жағдайларға орай бәсеңдеуінің көрсеткіші болса , ал сенсибилизация - сезгіштіктің тек артуын ғана көрсететін құбылыс . Сезім мүшелерінің біреуінің әсерінен басқаларының сезгіштігі артып отырады . Әлсіз тітіркендіргіштер өзімен бірге әсер етіп тұрған басқа тітіркендіргіштердің сезгіштігін арттырады . Сыныпта температуралық режим , таза ауа , тәртіп болуын қадағалай отырып , мұғалім осы шаралардың гигиеналық және педагогикалық жағын ғана емес , сол шаралардың оқушылардың сезіштік денгейіне қандай әсері болатынын да есінде сақтауы қажет . Мысалы , көзге түскен жарық мөлшері оның көру қабілетімен қатар , есту түйсігінің де сезімталдығын арттыруға себеп болады . Әдетте , қызыл түс адамның ақ , қара түстерді дұрыс ажыратуына көмектеседі . Ұшқыштардың түнгі ұшуға даярлану кезінде көздеріне 20-30 минут бойы қызыл көзілдірік киетіндері осыған байланысты . Психологиялық зерттеулердің көпшілігінде адамның таза ауада жиі демалуы , жеңіл-желпі дене қимылдарын жасауы , беті- қолын салқын сумен сүртінуі көру сезгіштігін арттыратындығы анықталған . Сыртқы дүниенің заттары бір ғана анализатормен түйсінілмейді . Бір сезім мүшесіне түскен әсер қалған сезім мүшелеріне де әсер етеді . Түйсіктердің бір- бірімен байланысқа түсуі сыртқы дүниенің құбылыстарын толығырақ түйсінуге жағдай жасайды . Болар-болмас дәм түйсігі ( қышқыл нәрсе ) көру сезгіштігін арттырады , тұз ерітіндісін ішкеннен кейін таза судың өзі тәтті болып көрінеді . Осындай өзара байланыс көру , сипай сезу , қозғалыс түйсіктерінде де көп байқалады . Түйсіктердің қарама-қарсылығы ( контрастылығы ) . Контраст дегеніміз - ілгері немесе қосарланған тітіркендіргіш әсеріне қарай түйсіктердің қарқыны , және сапасының өзгеруі . Екі тітіркендіргіштің бір мезгілді әрекетінен бір мезгілділік контраст пайда болады . Мұндай контраст көру түйсіктерінде жақсы байқалады . Бір кескіннің өзі қоңырқай түстің аясында ақшыл , ақшыл түстің аясында қоңырқай болып көрінеді . Жасыл зат қызғылт түстің аясында қоюлана түскендей болады . Суықтан соң жай ғана жылы тітіркендіргіштің өзі ыстық сияқтанады . Қышқылды түйісіну тәттіге деген сезгіштікті арттырады . Синестезия . Синестезия дегеніміз - пайда болған бір түйсіктің басқа түйсікті қоздыруы . Тітіркендіргіштер сезім мүшелерінің біреуінде ғана түйсік туғызудың орнына сол сәтте басқа түйсіктердің пайда болуына да жағдай жасайды . Мәселен , кейбір адамдар біреудің сөзін естігенде , бұған қоса түрлі дәмдер мен түстерді де сезінуі мүмкін . Сондай адамдардың бірі қызғылт түстен - жылылықты , екіншілері көгілдір жасыл түстен суықты сезінеді . Түйсіктердің осылайша қосарланып жүруін синестезия дейді . Есту , көру , сипап сезу , иіс , дәм түйсіктерінде кездесіп отыратын осы құбылыс өмірде онша жиі кездесе бермейді . Синестезия - түйсіктердің өзара байланысының шамадан тыс дамыған бір көрінісі . Бір ізді бейнелер . Тітіркендіргіш әсерінің тоқтағанына қарамастан , түйсіктің аз ғана уақыт болса да өз күшінде қалатын кездерін бір ізді бейнелер деп атайды . Бұлар көру , есту , иіс , дәм , тактиль түйсіктерінде жиі кездеседі . Мысалы , адам 2-3 секунд бойы көз алмай , шамға қарап отырып , содан кейін көзін жұмса , жарықтың ізін айқын көре алады . Бір ізді бейненің бұл түрі оң ізді бейнелер деп аталады . Қолымызға екі парақ ақ қағазды қолға алып , бірін сол ақ күйінде қалдырып , екіншісінің ортасына шаршылап қиылған қызыл қағаз жапсырып қойып , бұдан соң қызыл қағаздан 20-30 секундтай көз алмай отырып , көзімізді ақ қағазға сәл аударсақ , оның бетінен көгілдір түсті көруге болады . Бұл теріс бір ізді бейненің мысалы . Бір ізді бейнелер көбінесе адамға байқалмайды . Себебі мұндай тітіркендіргіштің бір түрі екіншісімен жалғасып , ілесіп отырады . Оның байқалмауы - көздің тор қабығының ылғи қозғалып тұруынан . Сондықтан адамның көзі талмайды . Орталық нерв жүйесінің жоғары бөліктерінде түрлі қозулардан қалған іздер бір ізді бейнелердің физиологиялық негізі болып табылады . 