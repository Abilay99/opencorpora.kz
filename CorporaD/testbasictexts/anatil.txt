Тіл мәселесі мен тіл саясаты ұлт пен ұлыс тұтастығын қамтамасыз ететін бірден-бір фактор. «Тіл – ұрпақтар арасына дәнекер.» Дәуірмен дәуірді байланыстыратын алтын көпір, оны сақтау, қадірлеу, көздің қарашығындай көріп көру – біздің, кейінгі ұрпақтың қасиетті борышы. Бұл әр отбасынан басталып, әрбір мемлекеттік құрылымда мықты іргетасы қаланып, әрбір азамат осы көтерер жүктің ауырына төзіп, абыройлы атқарса – елдік істің ерендігі, ұлттық парыздың ақталғаны, өзге жұрт өкілдерінің ортақ мемлекетіне қосқан өлшеусіз үлесі болмақ осы орайда ұлы жазушы Мұхтар Әуезовтың: «Ел болам десең, бесігіңді түзе!» - деген ұлы тағылымы ойға оралады. Бесік қасиетті ұғым, ендеше, бесікке теңеген тіл де қасиетті деп білемін.

Кешегінің жүректі жарып шыққан сөзі мен бүгінгінің іскер сөзі жымдаса бірігіп,  Елбасы жиі айтатын зияткерлік тұлға мен зияткерлік қоғамның толық қалыптасуына қызмет етуі тиіс. Мемлекеттік тілді «Мәңгілік Елдің» сұранысына айналдыру – тәуелсіздіктің талабы. Тіл, Президентіміз айтқандай, мемлекет тұрақтылығы мен ел бірлігін қамтамасыз етер ұлт факторына айналуы тиіс. «Нұр Отан» партиясының ХҮІ съезінде Президент Н.Назарбаев бес халықтық реформаны жариялай отырып, «Қазақстанда үш тілді – қазақ, орыс, ағылшын тілдерін дамыту – бұл қоғамды шоғырландырудың, оның бәсекеге қабілеттілігін арттырудың кепілі,» - деген болатын.

Нұрсұлтан Назарбаев: «Қазақстанның болашағы қазақ тілінде, Тілсіз ұлт болмайды. Өз тілімізді сақтау, өз тілімізді құрметтеу отаншылдық рухты оятуға қызмет етеді, әрі ата-баба алдындағы ұлы парызымыз,» - деген болатын. «Ұлттың сақталуына да, жоғалуына да себеп болатын нәрсенің ең қуаттысы - тіл,» - деп Алаш арысы Ахмет Байтұрсынов айтқандай – мемлекеттік тілдің мәртебесін әр отбасынан, әрқайссымыз өзімізден бастауымыз қажет. Қазақстанда тұрып жатқан әрбір ұлт тілдік үйлесімді берік ұстанып отырған Елбасының саясатын терң ұғынып, қадірлей біледі деп ойлаймын.