Көне Түріктер өз тәуелсіздіктерін ең бірінші болып мойындаған оңтүстігіндегі алып империя Қытаймен тығыз қарым-қатынас орнатты . Мемлекеттің негізін қалаушы Бумын қаған қайтыс болғанан кейін оның орнына баласы Қара Ысық қаған таққа отырады . Ол да әкесі секілді ата жауы Жужандарға қарсы шығады . Бұл кезде Бумыннан жеңіліп хандарынан айырылған Жужандар , өздеріне қаза тапқан ханның ағасы Дыншуцыды көсем етіп сайлап күресті жалғастыра береді . Бірақ Лайшаң тауы маңындағы соғыста олар тағы да талқандалады . Олардың бақытына қарай Қара Ысық қаған жұмбақ жағдайда көз жұмады да , Жужандарды қудалау тоқталады . Түрік қағанатының тағына тікелей мұрагер Қара Ысық қағанның баласы Шету биліктен шеттетіліп , ханның інісі Кушу Муган қаған деген лауазыммен таққа отырады . Түркі билеу жүйесіне сәйкес , биліктің ағадан ініге көшу жолы бойынша таңдалған болатын . Осылайша 553 жылы Шығыс Түрік қағанатының негізі қалана бастады . Олай дейтініміз бұл кезде , алғашқы да жаулаушылық соғыстарын бірге бастаған Бумынның інісі Истеми қаған өзі жаулап алған Батыс өлкеде тәуелсіз билік жүргізе бастаған болатын . Осының нәтижесінде мемлекет екіге бөлінбесе де бір орталыққа бағынбады , тек одақтас мемлекеттер секілді жағдайда өмір сүрді . Шығыс қағанатының жаңа билеушісі қатал да рақымсыз , батыр да , ақылды болды және де соғыстан өзге ештеңемен шұғылданбайды . Муган қаған да өз жорықтарын 553 жылы Жужандардан бастайды . Тағы да күйрей жеңілген Жужандар бас сауғалап Вей Ци империясының қол астына барып тығылады . Ци императоры өзінің бақытсыз одақтастарын бауырына басып түріктерден қорғап қалады . Бірақ жужандар қытайлармен сиыспайды . Өздерінің малынан , дүние мүлкінен айырылған , еңбекпен бейнетке үйренбеген олар қарақшылық жасай бастаған соң Ци үкіметі 554 жылы көктемде оларға қарсы жазалаушы әскер жібереді . Жужандар тағы да жеңіліп қалады . Бірақ олардың мінез-құлқының өзгеруіне бұл да әсер ете алмайды . Жаман әдетін қойдыра алмаған соң 555 жылдың жазында Ци үкіметі оларды шекарасынан шығарып қуып жібереді . Ешқандай қорғаушысыз айдалада қаңғырып қалған Жужандар Қидандардан таяқ жеді . Қалған шағын топты бастаған Дыншуцзы Батыс Вейге барып пана таппақшы болды . Бірақ ондағылар Ци мемлекетіне қарсы одақтас ретінде түркі мемлекетінің көмегіне өте мүқтаж еді . Сондықтан олар еліне келіп отырған үш мың Жужанды қол аяғын байлап матап түрік қағанының елішісіне апарады . Елші балалар мен құлдардан басқасының барлығын өлтіруге бұйырады . Түрік қағандығы өздерінің ата жауын түбегейлі жойып жіберуге көмектескені үшін батыс Вейге 556 жылы Тоған хандығына қарсы соғыста көмек береді . 557 жылы Ювын Тайдың баласы Юивын Цзу батыс Вейлік Тобалардың соңғы ханын тақтан бас тартуға мәжбүрлеп билікті түбегейлі өз қолына алады . Жаңа құрылған әулет Вей Чжоу деп аталады . Вей Чжоу мемлекетінің негізгі мақсаты шығыстағы Қытай мемлекеті Вей Циді құлату болатын . Бірақ ондада өз дербестігін сақтап қалатындай күш қуат бар болатын . Ендігі мәселенің шешуі Түрік қағанатының қай мемлекетті қолдап шығатындығында болатын . Сондықтан 561 жылы екі император да Мукан қағанның қызына құда түсіп елші жібереді . Нәтижесінде Түрік мемлекеті кезіндегі құдіретті Тоба империясының артында қалған екі мемлекеттің арасындағы арбитр ролін атқарады . Құдалық кезінде аса бай Вей Ци мемлекетінен келген мол тарту істі солардың пайдасына шеше жаздайды . Бірақ Чжоулық елшілердің шеберлігінің арқасында Муган қаған 556 жылғы одақтастық шартын сақтап қалады . Сақталған одақтастық шартына байланысты көп ұзамай Вей Ци мемлекетіне қарсы жорыққа шығады . 563 жылы одақтастар әскері Вей Цидің астанасы Цзиньян қаласын қоршап алады . Бірақ жеңіске жете алмайды . Келесі жылы жорық тағы қайталанады . Бұл жолы Циндіктер Лоян қаласының түбінде Чжоу мемлекетінің тұтас армиясын жойып жібереді . Соғысқа дер кезінде үлгере алмай қалған Муган қаған амалсыз кейін шегінуге мәжбүр болады . Осындай сәтсіздіктерге қарамастан Түрік қағаны өзінің сөзінде тұрып одақтастьқ шартын сақтап Ци мемлекетінің жаңа ұсыныстарын қабылдамай тастайды . Өйткені Чжоулықтармен жасалынған одақтастық шарты бойынша қытайлар түріктерге жыл сайын жүз мың тең жібек матасын беріп тұратын болды . 572 жылы Муган қаған қайтыс болады . Муган қаған кезінде Түрік қағандығы Жужандар территориясынан бастап Орталық Азиямен Оңтүстік Сібірді , Оңтүстік-Батыс Маньчжурияны , Енисей мен Сары теңізге дейін қамтыған кең территорияда мекен еткен қырғыздарды , чиктерді , шығыста қидан , отыз-оғыз тайпаларын бағындырды . Бұл туралы қытай жылнамаларында : – «Шығыста-Корея шығанағы , Батыста-Батыс теңізге дейін ( Каспий ) – 10000 ли ; Оңтүстікте-құмды даладан ( Гоби ) , Солтүстікте-Солтүстік теңізге дейін ( Байкал ) – 5-600 ли . Ол орталық хандықпен ( Қытай ) тайталасқан ел еді» делінеді . Ол өлген соң орнына оның інісі , әрі мұрагері Тобо қаған келеді . Ол Чжоу мемлекетін қатынынасын үзбей Ци мемлекетімен де бітімге келеді . Чжоу салық жарнасынан бас тартқан кездері қарсылықты басып қайта көндіру үшін әскер күшімен доқ көрсетудің өзі қажет дейді . Түріктердің жорығынан қорыққан Ци мемлекеті де бітім салығын уақыт өткізбей төлеп тұрады . Осылайша түрік қағанаты жалғыз өзі бір-бірімен келісе алмай қалған қытайлық екі мемлекеттен салық алып отырады . Қағанаттың билеушісі Тоба қаған : «Тек Оңтүстіктегі екі бала Цжоу мен Ци бізге бағынышты болып тұрса онда кедейліктен қорықпаймыз дейді екен» . 576 жылы Чжоулықтар Циліктерді талқандап астанасын басып алады . Циліктер қаланы қайтарып алуға тырысқанмен күштері жетпейді сондықтан Ечер қаласында қоршауда қалға Ци императоры тәж тақтан бас тартады . Мұнан кейін Ци әулеті біраз қарсылық көрсетеді , бірақ 575 жылы толық жеңіледі . Нәтижесінде Қытайдың солтүстігін қамтыған тұтас бір мемлекет қалыптасады . Алдындағы Ци әулетінің бекзадалары Чжоулықтарға қарсы күресті жалғастыра береді . Оның басқарушысы Гао Юань-цзун Чжоулықтарға тұтқынға түседі . Келесі бекзада Гаочао И түріктерге қашып кетеді . Осы кезде Тайьон қаласының тұрғыны шекара коменданты Бао Нин өзін түріктерге қашқан бекзаданың жақтасымын деп жариялайды . Бұл одаққа өз императорына қарсы шыққан қолбасшы Лиу Чжоу цзи да қосылады . Ішкі аудандағы көтерілісті қолдау мақсатындағы жоспары іске аспаған Бао Нин , Гаочао кері қайтады . Осы кезде Қытайлар мәселесіне Түрік қағанаты араласады . Вэй Чжоу тым күшейіп кетеме деп қауіптенген ол жеңілген мемелекеттің жағына шығады да 578 жылы Тоба қаған Қытайларға баса көктеп кіріп Чжоу әскерінің талқандады . 579 жылдан бастап жүргізіле бастаған келіссөз тоқтап қалады , соғыс ары қарай жалғасады . Түріктер үшін ол толық жеңіс болып саналады . Алайда Қытайлықтар Тоба қағанға көл-көсір сыйлықтар тартып бітімге көндіреді . 780 жылы бітім шарт жасалады . Бұл шарт бойынша Гаочао Чжоулықтарға беріледі . 580 жылы Түріктердің шырқау шегі болды . 581 жылы екі мемлекеттің арасындағы саяси жағдайға күрт өзгеріс енді . Осы жылы Тоба қаған қайтыс болады . Ал Қытайда Янцзиянь атты қытай қолбасшы көтеріліс жасап императорды тақтан құлатады да , басшылықты өз қолына алады . Билікке келген жаңа әулет Суй деп аталады . Суй әулеті 581-588 жылдар аралығында бұған дейін бытыраңқы күйде болған Қытай жұртшылығының басын біріктіреді . Янцзиянь Чжоу әулетінің соңғы билеушісі 9 жасар бала императордың нағашы атасы болатын . Яанцзиянь негізін қалаған Суй әулеті кезінде ( 581-618 жж . ) жасалған экономикалық реформалар Қытайдың экономикалық және әскери қуатының тез өсуін қамтамасыз етті . Ал қағанатта бұл кезде керісінше , басшылықтағы , әсіресе Ашина руының ішіндегі әр түрлі араздықтар мен қатар жүрген елдегі ашаршылық мемлекеттік жүйедегі тоқыраулардың болуына әкеліп соқты . Қытай тарихшысы бұл кезді «Түркілер нанның орнына ұнтақталған сүйек пайдаланды»- деп көрсетті . Экономикасымен қатар саяси жүйесін де нығайтып алған Қытай түрік қағанатына салық төленуден бас тартты . Осыған байланысты түркілердің Қытаймен қарым-қатынасы шиеленісіп кетті . Күшейіп алған қытай феодалдары мен чиновниктерінің негізгі мақсаты -Азияға түгелдей өз билігін орнату еді . Осы мақсатпен Қытай империясы 602 жылы түркілерге қарсы соғыс жариялап , ауыр соққы берді . Осы кезде түркілердің өз ішінен теле тайпалары көтеріліске шықты . Көтеріліс солтүстік-шығыстағы Селенгіден оңтүстік-батыстағы Тянь-Шаньға дейінгі аралықты қамтиды . Екі жақтан бірдей қыспаққа ұшыраған қағанаттың жағдайы нашарлап қалады . Тек саяси көрегендік таныта білген Шиби қаған тұсында ( 609-619 жж . ) ғана қағанаттың шиеленісіп кеткен шығыстағы саясаты аз уақытқа бәсеңдеді . Қытайдағы азамат соғысы ( 613-618 жж . ) және Суй әулетінің құлауы , нәтижесіндегі орнына Тан үйінің келуі ( 618-902 жж . ) де жағдайға біршама өзгерістер алып келді . Бірақ қағанат бұрынғы құдіретті кезіндей бола алмады . Түзеліп қалған жағдай Шиби қағанның кіші інісі Ел қағанның тұсында қайта құлдырады . Ол өзі билік құрған он жыл бойы Қытайға қарсы жүргізген соғысқа сан мыңдаған әскерді жабдықтауы , атты әскерді толықтыруды қолға алуы және түрлі салықтардың көбеюуі халыққа , әсіресе жұт жылдары ( 627-629 жж . ) өте ауыр тиді . Ел қаған өзінен бұрынғылардың ел басқару жүйесіне өзгерістер енгізді : басты басқару орнындағы басшыларды түсіріп , олардың орнына жағымпазданып іші бауырына кіріп алған қытайлықтар мен соғдылықтарды қойды . Жат жұрттықтардың басқаруындағы халық шектен тыс қанауға ұшырап , өз бимлеушілеріне қарсы күрес ашуға мәжбүр болды . 609 жылы Ел қаған Шаньсиде көтерілісшілерден жеңіліс тапты . Осымен қатар осы кезде оғыз тайпасы да көтерілді . Шиеленіскен ішкі жағдайды пайдаланып Қытай императорының армиясы қағанат жеріне басып кірді . Жат жұрттық басшылар теріс айналып кетті , Ел қаған тұтқынға түсті . Түркілер құрған мемлекет өзінің сексен жылдық тарихында көп өзгерістерге түсті . Биліктің бәрін өз қолында ұстаған қаған жалпы халықпен байланысын үзіп , аз ғана аристократиялық топтың мүддесін қорғады . Соғыстар көбінде соларға ғана тиімді болды . Елдің негізгі бөлігі мал шаруашылығы өнімдерімен күнелтті . Түркілердің басым көпшілігін жорықтардан көрі асыл тастар мен жібек мата саудасы қызықтырды . Қол астындағы елдің мұң-мұқтажымен санасқан кейбір қағандар Қытайдың империялық үкіметіне сауда қатынасына кедергі жасамау жөнінде жиі-жиі өтініштер жасап тұрды . Бірақ қытай үкіметі шекарадағы сауданы саяси құрал ретінде қарап , неше құбылтып шектеп отырды . Бұдан негізінен шекараға жақын жерге орналасып , бейбіт сауда жүргізуге тырысқан қытай жер өңдеушілері мен түркі малшылары зардап шекті . Осылайша ұлы қағанаттың шығыстағы саясаты сәтсіздікке ұшырап , бірінші Түркі қағанатының тарихы аяқталды . 