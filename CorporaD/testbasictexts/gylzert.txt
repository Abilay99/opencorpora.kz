Соңғы уақыттарда этнопсихологиялық ақпаратқа деген қажеттілік айрықша мәнге ие болуда . Бұл Қазақстанның көпұлтты мемлекет ретінде қазіргі жағдайда дамуында ұлт аралық келісімді қамтамасыз ету , ұлттар бірлігін нығайту және этнос аралық қатынастарды кеңейтумен байланысты . Этнос аралық қатынастардың қоғам өміріндегі адамзат факторының белсенділігіне қажеттілігімен байланысты атқаратын қызметтерінің заңдылықтарын зерттейтін мәселелер өзекті болып табылады . Адамның тұлға ретінде қалыптасуы қоғам санасының элементтерінсіз мүмкін емес . Тұлғаның қалыптасуына мәдени − психологиялық ықпал әлеуметтену процесінде өтетін этностық құндылықтарға белсенді қатысумен байланысты . Бұл заңдылықтарды жеткіліксіз бағалау ұлт аралық қатынастар аясындағы негативті құбылыстарға соқтыруы мүмкін . Осыған байланысты этнопсихологияның дамуына қажеттілік туындайды . Көп ұлтты Қазақстан үшін әрбір ұлттың , халықтың , этностық бірлестіктер мен қалың бұқараның түрлі әлеуметтік топтардың психологиялық ерекшеліктерін зерттеу аса маңызды және өзекті мәселе . Сондықтан да елімізде этнопсихология ғылымының зерттеулеріне назар аударсақ , алдыңғы қатарлы дамығын өркениетті елдердің сатысына көтерілеріміз хақ . Мәселенің зерттелу өзектілігі екі негізгі себеппен анықталады : Қазақстан Республикасындағы қазіргі этностық процестерді ұғыну қажеттілігімен , сонымен қатар психологиялық білімдердің қазіргі жүйесінің дамуы . Адамдардың этностық тиістілігіне байланысты психика мен мінез-құлық ерекшеліктері биологиялық және әлеуметтік – мәдени құрамдас бөліктерді қалыптастырады . Этнопсихологиялық зерттеулердің аясына барлық психикалық функциялардың ерекшеліктері кіреді , әрі олар онтогенез бен филогенезде қалыптасады . Ал бұл этнопсихологиялық проблематикаға психиканың дамуындағы жалпы психологиялық мәселелердің тікелей байланысы бар екендігін көрсетеді . Сонымен қатар адам әлеуметтенуінің факторы ретінде этностың рөлін елемеуге , сонымен қатар , абсолюттендіруге де болмайды . Тұлға мен ұлт өзара диалектикалы байланысты және бір – бірін жоққа шығармайды . Осыны ескере отырып , белгілі бір ұлтқа кірмейтін адамдар болмайтынын түсіну керек . Тұлға өзінің қалыптасуы мен даму процесінде өз ұлтының рухани бейнесінің этностық ерекшеліктерінің әсерін сезінеді . Ұлттық өмір тек мәдениеттің ерекшеліктерінде ғана емес , басқа да кезеңдерде байқалады . Ұлт өзінің психологиясының барлық элементтерімен тұлғаның қалыптасуы мен даму процесі жүзеге асатын спецификалы орта болып табылады . Адам мінез-құлқын оның белгілі бір ұлтқа немесе мәдениетке тиістілігіне қарай анықтап түсіну ертедегі Гиппократ кезеңінен бері қарастырылса да , тек бертін келе ғана ғалымдар қоғамдағы маңызды зерттеулердің барлығында этномәдени спецификаны ескеру қажеттілігін мойындады . Халықтар психологиясы проблемасы бойынша , анығында , жиырмасыншы ғасырдың алғашқы бөлігіндегі ғылыми жұмыстарды талдау әртүрлі этностық топтардағы адамдарға тән психикалық ерекшеліктер биологиялық инстинктермен ( Бауэр , Мак Дауголл ) , климаттық ( Фулье , Янжуль , Каутский ) және әлеуметтік жағдайлармен ( Брандес , Крижевский , Лебон , Леонтьев , Шпет ) шартталған қасиеттер ретінде түсіндірілгенін көрсетті . Вундттың жұмыстарында халықтар психологиясының ішкі әсерлер мен тарихи дамудың процестеріне тәуелділігі баса айтылады . Адамдардың этностық ерекшеліктерінің психологиялық негізделуінің айқындалуына Уалиханов пен Потебнидің жұмыстары үлкен қызығушылық танытады . Әлемдік ғылымда олар тұңғыш рет , адамдардың этностық ерекшеліктері қоғамның объективті тарихи дамуымен шартталған деген тезисті дамыта отырып , тарих позициясынан көрінді . Лурия өткен ғасырдың отызыншы жылдарында болмыстың тарихи және әлеуметтік жағдайларымен шартталған субъект іс − әрекетінінің мотивтерін , мәдени даму деңгейін және танымдық процестерін эксперименталды зерттеуді жүзеге асырды . Психологтардың назарын ана тілі мен екінші тілдің функцияларымен байланысты ( Мұқанов ) және халық ауыз шығармашылығының адамның интеллектуалды іс − әрекетіне ықпалы ( Нұрғалиев ) жайындағы мәселелер аудара бастады . Мухинаның жетекшілігімен әлемнің түрлі елінен жас ғалымдардың жинақтаған эмпирикалық материалдарының негізінде , ұлттық және діни принциптер , мифтер мен табу баланың тұлғалық қалыптасуына үлкен әсер етеді деген біржақты қорытынды жасалды . Қазіргі кезде қазақстандық этнопсихология ғылымының теориялық және әдістемелік негіздерін еліміздің бірқатар ғалымдары қарастыруда . Жарықбаев қазақ халқының этнопедагогикалық және психологиялық ой-пікірлерін зерттей келіп , қазақтың ұлттық мінез мәселесін көтерген . Жақыповтың этнопсихологиялық зерттеулері оның бірлескен диалогты танымдық іс-әрекет теориясы шеңберінде қарастырылған . Ғалым осы тұрғысында , полиэтностық білімі беру ортасында оқитын жастардың танымдық іс − әрекеттерін тиімдендіру жолы ретінде олардың әрекеттерінің өзіндік этностық ерекшеліктерімен себептенетін , ортақ мағыналық қор жүйесі қалыптасуының маңыздылығын атап көрсеткен . Бердібаева өзінің докторлық диссертациясында адамның творчестволық іс- әрекетінің этнопсихологиялық ерекшеліктерін халқымыздың ұлттық мұрасы – айтыс мысалында дәлелдеп , ғылыми тұжырымдаған . Дүйсенбеков этностық өзіндік сана құрылымына байланысты қазақтардың әртүрлі мәдени типтерін ұсынған . Әмірова , Әлімбаевалардың зерттеулерінде оқыту процесіндегі оқушылардың этностық жаңсақ нанымдары өзгеруінің танымдық іс-әрекет тиімділігіне әсері көрсетілген . Балғымбаева ұйғыр этносы мысалында халықтардың жыныстық этностық жаңсақ нанымдарының пайда болуына отбасы факторының рөлін көрсеткен . Көмекбаева мұғалімдердің этностық өзіндік санасының жасөспірімдердің этностық өзіндік санасы қалыптасуына әсерін зерттеді . Аманова тұлғаның өзін – өзі таныту ұғымының психологиялық мазмұнын анықтап және әр түрлі этнос өкілдерінің өзін – өзі таныту ерекшеліктерінің оларда қалыптасқан этномәдени сәйкестілік типіне тәуелділігін қарастырған . Сонымен қатар Шериязданова , Намазбаева , Түрікпенұлы , Логинова , Ким , Аймағамбетова белгілі ғалымдардың зерттеулері жоғары құндылықтарға ие және этнопсихологияның теориялық – эксперименттік негізін дамытуға үлестерін тигізеді . Жалпы алғанда , ұлттық психологияның әсер ету спецификасын талдаудың түрлі : мотивациялық , интеллектуалды − танымдық , эмоционалды − еріктік және коммуникативті − қылықтық деңгейлерінде қарастыру қажет . 