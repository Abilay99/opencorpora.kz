Ес және елестер . Адамның қабылдағандары ізсіз жоғалып кетпейді . Үлкен ми сыңарлары қыртысында қозу процесінен іздер сақталып қалады . Бұл іздер қозуды туғызған тітіркендіргіштер жоқ кезінде де қозудың тууына мүмкіндік жасайды . Соның негізінде адам есте тұтып және сақтай алады , ал кейін жоқ нәрсені бейнелендіреді немесе бұрын игерілген білімін қайта жаңғырта алады . Сонымен ес дегеніміз сыртқы дүние заттары мен құбылыстарының адам миында сақталып , қайтадан жаңғыртылып , танылып , ұмытылуын бейнелейтін процесс . Ес – күрделі психикалық процесс . Ол айналамыздағы бізге әсер етуші дүниені , ондаған заттар мен құбылыстарды нервмізде сәулелендірудің айрықша бір түрі . Өмірге келген күннен бастап әрбір адамның бойына біткен көптеген қабілеттердің ішіндегі ең маңыздыларының бірі – қажет кезінде алған әсерлерін есте сақтау мен қайтадан айтып бере алу мүмкіндігі болып табылады . Бұл қабілет есте сақтаудың қызметін құрайды . Есте сақтау , қабілетінен , айрылған адамның кім болып шығатынын білу үшін , есте сақтаудың орасан зор , ешнәрсемен салыстыруға болмайтын мәнін елестетсек те жеткілікті . Себебі есте сақтау қабілеті жоқ адам ( мұндай жайлар кездеседі , бірақ олар аурулар деп есептелінеді ) өзіне басқа адамдар арқылы берілген , кітаптарда , өнер мен мәдениет туындыларында жинақталған қоғамдық тәжірибені игере алмаған болар еді . Өл өзінің жеке тәжірибесін де жинақтай алмас еді . Ол әрбір жаңа күнді «ақ қағаздай» мөлдір жанымен қарсы алған болар еді . Ол ешнәрсеге үйрене де , ешнәрсені игере де алмаған болар еді . Ол күнделікті кездесетін заттарды , айтылған сөздерді , табиғат құбылыстарын , жаңа туған нәрестеге тән бейқамдықпен , ешқандай әсерленіп , ойланбастан қабылдап , оларға көңіл қоймаған болар еді . Ойда сақтап қалудың , қабылданған материалды сақтау мен қайтадан калыбына келтіру процестері есте сақтап қалу процесінің үш бөлімін құрайды . Адамның есінде нені және қалай сақтап қалуы мен нені айтып бере алуы нені және қалай есте ұстап қалуына байланысты болғандықтан , бұл бөлімдер өзара байланысты және өзара шарттас болады . Адам өмірінде естің маңызы орасан зор , өйткені онсыз ешбір іс-әрекет болмаған болар еді .  Сеченов ес болмаса , біздің түйсіктеріміз бен қабылдауларымыз пайда болған бетте ізсіз жоғалып , адам мәңгі бақи жас нәресте қалпында қалар еді деп көрсетті . Ес болмаса , адам кім болар еді ? Онда адам оқи да , еңбек те ете алмай , тіпті қарапайым дағдылардың өзін игеруге шамасы келмес еді . Қейбір психикалық ауруларға ұшырағанда естің терең зақымдануы байқалады . Мұндай аурулылар өздерінің қай жерде тұрғанын есінде сақтай алмайды , немен шұғылданғанын білмейді , олар кітап бетін оның мазмұнын есте қалдырмастан қайта-қайта оқи береді . Есте сақтаудың табиғаты мен механизмін білуге құштарлық өте ерте кезде пайда болған . Ежелгі Грецияның біздің эрамыздан 4 ғасыр бұрын өмір сүрген ұлы философы – Аристотель есту жұмысы туралы арнайы еңбек жазған болатын . Осыдан бері ғалымдар адамның осы бір таңғажайып қабілетін түсіндіруге сан рет ат салысты . Алайда оны нағыз ғылыми тұрғыдан түсіндірудің мүмкіндігі басқа - ғылымдардың , атап айтқанда , жоғары нерв қызметі физиологиясының – адам миы мен оның қызметі туралы ілімінің дамуына байланысты туды . Бірақ біз жауап бере алмайтын сұрақтар күні бүгінге дейін көп .  Павловтың адамдар мен жануарлардың ми қыртысында уақытша нерв байланыстарының – ассоциациялардың пайда болу заңдары туралы ілімі биология ғылымының , атап айтқанда , жоғары нерв жүйесінің қызметінің физиологиясының аса маңызды табысы болды . Естің негізінде ассоциациялар немесе байланыстар жатады . Ақиқат дүниедегі бір-бірімен байланысты зат немесе құбылыстар адамның есінде де байланысып сақталады . Бір нәрсені еске сақтау - оны байланыстыру деген сөз . Ес процесінің негізі болып табылатын байланыстарды психологияда ассоциация деп атайды , бірнеше объектіні бір мезгілде немесе бірінен соң бірін елестетесек не ойласақ бұлардың арасында байланыс пайда болады . Кейін объектінің біреуін ғана елестетсек миымызда оның қалған бөлегін тудыруға себеп болады . Ассоциациялардың іргелестік , ұқсастық және қарама-қарсылық деген үш түрі бар . 1 ) Іргелестік ассоциациясы бойынша бір зат жөніндегі елес өзімен бірге оған қатысы бар екінші затты қоса туғызады . Мәселен , Республика алаңы Желтоқсан оқиғасын қоса туғызады . 2 ) Ұқсастық жөніндегі ассоциация ұқсас сипатты екі құбылысты біріктіреді , оның біреуінің аталуы екіншісін еске түсіреді . Мысалы , мұғалім география сабағында оқушыларды Австралия порттарының аттарымен таныстырып тұрып олардың біреуінің аты Аделаида деген әйел атына ұқсас екенін айтады , сөйтіп есте сақтауды жеңілдететін ұқсастық ассоциациясын жасайды . 3 ) Қарама-қарсылық ассоциациясы қарама-қарсы екі құбылысты байланыстырады . Мәселен , шөлейт аймақ ерекшелігі орманды аймақпен қарама-қарсылықта есте қалады . Сол сияқты қарама-қарсылық ассоциациясында бір зат туралы елес оған қарама-қарсы екінші затты не құбылысты еске түсіреді . ( Ақ пен қара , биік пен аласа , айқай-шу мен тым- тырыс  ) . Атақты физиолог ғалым  Павлов ассоциацияларды шартты рефлекстер теориясымен түсіндіріп , ми қабығындағы екі қозу үрдісінің қабаттасып келуінен пайда болып , сан рет қайталау нәтижесінде бекіп отыратын уақытша байланыстар деп анықтады . Бұл ілім – естің физиологиялық теориясы деп аталады . Осы теорияға естің физикалық теориясы да жатады . Ол бойынша нервлік серпілістер нейрон арқылы өткенде өзінің ізін қалдырады . Бұл нейрондық модель теориясы деп аталады . Қазіргі кезеңдегі нейропсихологиялық зерттеулер нейрондар мен молекулдық дәрежедегі нерв қызметінің механизмдерінде естің сақталуы мен беку жағдайына терең мән беруде . Психология есті органикалық функция ретінде өте ертеден бастап қарастырған және бұл функцияның физиологиялық негіздерінің ашылуына ерте қол жеткізді . Мейманның айтуынша дәстүрлі психологияда ес көп жағдайда физиологиялық функция ретінде зерттеледі және психологтар есті өте ерте кезден бастап органикалық материяның жалпы қасиеттеріне жақындата бастады . Семон естің органикалық негіздерін белгілеу үшін ерекше «мнема» терминін енгізді , бірақ психологиялық және физиологиялық түсініктердің жақындауы кезінде әдеттегідей , ол өзі сол түсінікті бір рухани функция немесе идеалистік түсінік ретінде қарастыра бастады . Бірақ «мнема» сөзімен бәрінен де жақсы мидың және нерв ұлпаларының түрлі қасиеттеріне байланысты көрініс беретін , естің органикалық функцияларының бірлігін атау . Бұл мағынада қазіргі кездегі көптеген психологтар мнема немесе мнемикалық функция дегенде естің жаратылыстық жағын бөліп көрсетеді . Берсон атақты материя мен ес жайлы зерттеуінде екі түрлі ес бар деген тұжырымға келді : олар – ми есі және жан есі , бұлардың әрқайсысы өз заңдылықтарына ие . Есті іс - әрекет ретінде зерттеудің негізін француз ғалымдары , жекеше айтқанда Жан Пиаже қалаған . Ол алғашқылардың бірі болып , есті материалды еске сақтау , өңдеу мен сақтауға бағытталған әрекеттер жүйесі ретінде түсіндіре бастаған . Психологияның франциялық мектебімен барлық ес үрдістерінің әлеуметтік шарттанғандығы және естің адамның практикалық іс - әрекетіне тәуелді болатындығы дәлелденді . Кеңес психологиясында бұл концепция жоғары психикалық функциялардың пайда болуының мәдени – тарихи теориясында жалғасын тауып , дамыды . Ес дамуының фило және онтогенездік кезеңдері бөлініп көрсетілді . Естің іс - әрекеттік теориясы бойынша әр түрлі елестер арасындағы ассоцияциялар – байланыстардың түзілуі , сондай – ақ материалдың еске сақталынуы және қайта жаңғыртылуы адамның осы мнемикалық өңдеу үрдісінде , ол материалмен не жасайтындығымен түсіндіріледі . Естің филогенетикалық дамуын түсінуге  Блонский айтарлықтай үлес қосты . Ол ересек адамда бар естің түрлері оның тарихи дамуының әр түрлі деңгейлері болып табылады және оларды соған сәйкес ес кемелденуінің филогенетикалық деңгейлері деп санауға болады деген ойды айтып әрі қарай дамытты . Бұл естің келесі кезектілігіне қатысты : қозғалыстық , аффективтік , бейнелі , логикалық .  Блонскийдің айтып негіздеген ойы - адамзаттың даму тарихында айтылған ес түрлері бірінен кейін бірі пайда болған . Бейнелі естің бастауы адам өмірінің екінші жылымен байланыстырылып , бұл естің түрі өз дамуының жоғары нүктесіне жастық шақта жетеді деп саналады . Барлығынан ерте – 6 ай шамасында аффективті ес көрініс бере бастайды , бірақ уақыт бойынша ең біріншісі моторлы немесе қозғалыстық ес , генетикалық жоспарда ол барлық естен тұрады . Адам есінің тарихи дамуын  Выготскийдің қарастырған көзқарасы басқаша болды . Оның пікірінше , филогенездегі адам есінің кемелденуі басты түрде еске сақтау құрамдарын жақсарту мен мнемикалық функциялардың адамның басқа да күйлері мен психикалық үрдістерімен байланысын өзгерту жолымен жүреді . Сөйлеудің әр түрлі формаларының арқасында ( ауызша , жазбаша , сыртқы , ішкі ) адам өз есін еркіне қабілетті етіп , есте сақтауды саналы түрде басқарып , материалды сақтау мен қайта жаңғырту үрдісін басқара алатын болады .  Леонтьев балалық жасындағы тікелей және жанама еске арнайы зерттеулер жүргізген . Ол тікелей есте сақтау – мнемикалық үрдісінің уақыт өте келе жанамаланғанмен ауысатындығын экспериментальды түрде көрсеткен . Бұл баланың кемелдендірілген ынталар – материалды есте сақтау мен қайта жаңғыртуды меңгеруге байланысты орын алады . Ынталардың дамуының өзі келесі заңдылыққа тәуелді болып табылады : олар алғашында сыртқы болса ( мысалы : есте сақтау үшін әр түрлі заттарды қолдану , қол саусақтарын  ) , кейіннен ішкіге айналады ( мысалы : сезім ассоцациясы , елестеу , бейне , ой ) . Мағыналанған материалды еске сақтауды зерттеген кеңестік және шетел зерттеушілерінің еңбектерін салыстырып талдағанда шығатыны – шетелдік зерттеулерде материал сипаттамасына көп зейін бөлінсе , кеңес зерттеулерінде сол материалдың өңделу сипаттамасына көп көңіл аударылады , соған байланысты логикалық ес мәселелері кеңестік психологияда тереңірек зерттелген . Есті бүгінгі таңдағы психология ғылымы тұрғысындағы зерттеуде негізгі әрі жанды болып отырған – есте қалдырудың механизмі туралы мәселелер болып саналады . Естің психологиялық теориясы ес механизмін зерттеудің ең бастапқы бағыты болып есептеле отырып , осы тұрғыдағы зерттеулер мен көзқарастар көптеген бағыттарға және теорияларға тарамдалады . Осындай тарамдаудың негізі ретінде естің дамуындағы адамның белсенділік әрекеті алынады . Ал ес жайындағы көптеген теориялар басты мәселе етіп сол күйінде объектіні немесе субъектіні алады . Ес мынадай түрге бөлінеді . 1 ) Қимыл - қозғалыс есі дегеніміз - адам жасаған қимылдарды есте қалдыру мен қайта жаңғырту . Бұл ес қимылдық дағдылар мен әдетті қозғалыстар жасаудың негізіне алынады . Барлық тұрмыстық , спорттық және еңбек дағдылары қимылдық ес арқасында қалыптасады . Мысалы , коньки тебу , жазу , оқу , машинкада қағаз басу , машина жүргізу , турникке ойнау  ) қалыптастырудың негізі болып табылады . 2 ) Эмоциялық ес немесе сезім есі адамның басынан кешкен сезімдерін есте ұстайды . Естін бұл түрі туралы  Станиславский : «Сіз бастан өткен жайтты еске алғанда қызарып , бозаруға қабілетті болсаңыз , баяғыда өтіп кеткен бақытсыздық жайлы ойлауға қорықсаңыз сізде «сезіну есі немесе эмоциялық ес болғаны» деп жазды . 3 ) Сөздік - логикалық немесе мағыналық ес – бұл сөз формасында айтылған айтылған ойды есте сақтап және ұстап , кейін қайта жаңғырту . Естің осы түрі көбінесе философтар мен математиктерде жиі кездеседі . Сөздік- логикалық естің оқу процесінде маңызы аса зор . Өткен тақырыптарды есте қалдыру , оны қайта жаңғырту есі онша дамымаған адамға қиынға соғады . 4 ) Бейнелендіру немесе елестету есі адамдардың түрлерін , табиғат суреттерін , жиһаздарды , музыкалық әуендерді , иіс , дәмдерді есте сақтауға , қайта жанғыртуға көмектеседі . Бейнелендіру есі барлық адамдарда бар , бірақ ол әсіресе суретшілерде ( олар мысалы портрет немесе пейзаждарды еске сүйеніп- ақ сала алды ) , жазушы , актер , композитор , архитекторларда жақсы дамыған . Іс жүзінде естің әр түрі өзара байланысты болып келіп , кез-келген әрекет проңесінде белгілі бір материал екі және одан да көп ес түрінің көмегімен есте сақталады . Қысқа мерзімдік және ұзақ мерзімдік ес . Соңғы кездегі ғылыми зерттеулер адамда естің басқа түрлері де болатындығын көрсетіп отыр . Қажетті материаалдар мен нәрселерді есте сақтау үшін адам тиісті әдіс-тәсілдерді қолданып , оны қалайда жадында қалдыруды мақсат етеді . Мәселен , адамның материалды қанша мерзімге сактай алатындығына байланысты ес қысқа және ұзақ мерзімдік болып екіге болінеді . Қысқа мерзімдік естің әрекеттің нақтылы міндеттерін орындауға байланысты көрінетін түрін оперативтік ес деп атайды . Оперативтік есте хабарды бірнеше секундтан бірнеше күнге дейінгі аралықта сақтауға бағытталған есті айтады . Бұл естің мәліметтерді сақтау мерзімі адамның алдына қойған мақсатымен айқындалады . Естің бұл түрі қысқа мерзімдік еспен ұзақ мерзімдік естің аралығындағы уақытты алады . Мәселен , оқушы тексті көшіріп жазғанда , мұны түрліше жолдармен ( жеке әріптер , буындар , сөздер , сөз тіркестерін көшіру ) орындайтын болса , бұл оның оперативтік есі болып табылады . Қысқа мерзімдік ес адамда материалды аз уақыттан соң еске түсіруді мақсат тұтып , одан кейін сақтаудың қажеті жоқ деген жағдайда көрініс береді . Мысалы , кей оқушы материалды сабақта немесе емтиханда қайта жаңғырту мақсатында ғана оқиды да жауап беріп болған соң бірден ұмытады . Ұзақ , мерзімдік ес жаңа материал ұзақ уақыт , тіпті мәңгі есте сақталғанда көрініс береді . Есті қысқа мерзімдік және ұзақ мерзімдік деп бөлудің дұрыстығы күнделікті өмірден де байқалады . Бір-ақ рет сөйлесуге қажетті телефон нөмірін біз бірнеше минут қана есте сақтаймыз да ұмытып қаламыз . Қысқа мерзімдік ес ұзақ мерзімдікке ауысуы мүмкің . Мысалы , біз ылғи пайдалана берген телефонның нөмірі есте берік сақталып қалады . Ал ұзақ мерзімдік ес бұл хабарды шексіз уақыт сақтауға қабілетті естің түрі . Ұзақ мерзімдік ес қорына түскен хабарды адам көп рет қайта жаңғырта алады . Ұзақ мерзімді есті қолдану кезінде көп жағдайда ойлау мен еріктің күші қажет болады . Генетикалық есте хабар генотипте сақталып , тұқым қуалау арқылы беріліп , қайта жаңғыртылады . Бұл ес түрінде мутациялармен , солармен байланысты гендік құрылымдардағы өзгерістер хабарды есте сақтаудың негізгі биологиялық механизмі болып табылады . Біз оқыту мен тәрбиелеу арқылы әсер ете алмайтын адам есінің жалғыз түрі – бұл генетикалық ес . Көру есі көрген бейнелерді сақтау мен қайта жаңғыртумен байланысты . Бұл естің түрі қандай болмасын маманданған адамдар үшін және инженерлер мен суретшілер үшін ерекше қажет болып табылады . Бұл естің түрі қиялға қабілеттілікпен байланысты . Бұл жерде есте сақтау мен қайта жаңғырту осыған байланысты ; адам нені көру арқылы елестете алса , әдетте соны жақсы есте сақтап қайта жаңғыртады . Есту есі – алуан түрлі дыбыстарды , мысалы : музыкалық , сөздік жақсы есте сақтау және тура қайта жаңғырту . Ол филологтар , шет тілімен айналысатындар , акустиктер мен музыканттар үшін өте маңызды . Естің процестері есте сақтау , қайта жаңғырту , тану мен ұмыту . Есте сақтау мақсатының болу , болмауына қарай есте сақтау ықтиярлы және ықтиярсыз болады . Ықтиярсыз есте сақтау – бұл ойластырмай есте сақтау . Мұнда адам есте сақтауды мақсат тұтпайды , есте сақтау үшін күш те жұмсамайды , есте сақтауды қамтамасыз ететін арнайы тәсілдер де қолданбайды . Мағлұмат өзінен-өзі есте сақталғандай болады . Жеке өмір оқиғалары , есте ықтиярсыз сақталады . Басқа белгі бойынша ес негізіне жататын байланыстар сипаты бойынша есте сақтау механикалық және мағыналық болып бөлінеді . Механикалық есте сақтау көп рет қайталау арқылы сыртқы байланыстарды нығайтуға негізделген . Мағыналық есте сақтау жаңа мағлұмат пен бұрыннан таныс мағлұматтар арасында және соңғы мағлұмат бөлшектері арасында мағыналы байланыс жасауға негізделген . Мағыналық есте сақтау тезірек және тұрақтырақ болып табылады . Кейде тек қана мағыналық есте сақтау жеткіліксіз болып , мағыналылық та , механикалық та есте сақтауды пайдалану , яғни мағлұматты түсінген соң оны кеп рет қайталау ( өлеңді , шет ел сөздерін , белгілі күндерді  есте сақтағанда ) қажеттілігі туады . Оқыту процесінде механикалық есте сақтауға сүйенбей өту мүмкін емес . Оқу материалын есте жақсы сақтау үшін мағыналы есте сақтау тәсілдерін пайдаланады . Бұл тәсілдсрді мектеп оқушыларына үйрете отырып , материалды қалай топтастыру , қалай бөлшектеу , бөлшектердің арасын қалай байланыстыру , мәтін бөлімдеріне тақырып бере отырып , мағыналы тірек пункттерін қалай ерекшелеу қажет екенін көрсету керек . Есте сақтауды схема , кесте , диаграммалар ( әсіресе оларды оқушылардың өздері құрастырған болса ) жеңілдете түседі . Формулалар , даталар , есімдср , шет тіл сөздері  , жаттауды басқаша үймыдастырған жөн . Шет тіл сөзін жаттағанда оның мәнін түсініп қана қоймай , оның ана тіліндегі қай сөзге сай келетінін де , белгілі тәртіппен орналасқан дыбыстар мен әріптердң үйлесімі екенін де есте сақтау керек . Есте сақтауды жеңілдету үшін сездерді мазмұнына , ортақ түбіріне немесе дыбыстық жағынан ұқсастығына қарап топтастыруға болады . Жаңа сөзді бұрыннан таныс сөзбен салыстырып , олардың маңызы , дыбыстық жәнс әріптік құрамы жағынан болатын ұқсастығын , айырмашылықтарын тауып отыру да мақсатқа сияды . Кейде сездің қай әріптен басталып , қандай буынмен аякталатынын , кітап немесе сөздіктің қай жерінде басылғанын есте сақтау сияқты сыртқы ассоциациялар жасауға да болады . Қайта жаңғырту . Қайта жаңғырту ықтиярсыз және ықтиярлы болып екіге бөлінеді . Ықтиярсыз қайта жаңғыртуда адам алдына мақсат қоймайды . Бейнелердің өздігінен , көбіне ассоциация бойынша керініс беріп , еске түсіру мақсатынсыз ойламаған жердей жанғыруын - ықтиярсыз қайта жаңғырту дейміз . Ықтиярлы жаңғырту дегеніміз - бұрынғы ой , сезім , талап , әрекеттерді санада мақсатты түрде қалпына келтіру процесі . ЬІқтиярлы қайта жанғырту - әдейілеп еске түсіру . Оған адам өзінің ерік – күшін жұмсайды , арнайы әдіс – тәсілдер қолданып , бұрынғы қабылданғандарын қайта жаңғыртып , жүзеге асырады . Қайта жаңғыртудың физиологиялық негізі - ми қыртысында бұрынғы қозулардан қалған іздердің жандануы . Қайта жаңғырту кезінде іздерді жандандыру ассоциациялар негізінде өте алады . Тану . Қайта жаңғыртуды тану процесін ажырату керек . Тану – қайта жаңғыртудың қарапайым түрі . Тану - бұрын қабылдаған және қайтадан кезіккенде көрінетін ес процесі . Тану адамдардың қабылдау саласындағы ерекшеліктеріне қарай түрлі дәрежеде көрінеді . Мәселен , біреулер бұрынғы көргенін бірден қиналмай толық таниды , екінші біреу мұны мүлде тани алмайды үшінші біреу шала таниды , ал төртінші біреу қате танитын болады . Объектіні дұрыс тану үшін адамның көзі төселіп үйренген , өмір тәжірибесі мол , бақылағыш болуы шарт . Ес процесінде болатын қателердің көбі дәл , жетік тани алмаудан , ал дұрыс тани алмаудың өзі алғашкыда зер салып , жөнді қабылдай алмаудан болады . Мәселен , адам алғашқы рет бір жерге келгенде ( бұрын көрмесе де ) оған көп нәрсе таныс , өзі бұрын осында болғандай көрінеді . Мұндайда ол ертеде ұшырасқан нақты бір жағдайды қазіргі кездескен жағдайға ұқсатады . Ұмыту процесі - есте қалдыру процесіне қарама-қарсы процесс . Өмірге қажет емес нәрселерді ұмытып отыру – адамның рухани дамуына көп көмегін тигізеді . Егер адам қабылдаған нәрсенің барлығын есінде сақтай беретін болса , онда кез келген ұсақ-түйектер мидың бір қалыпты жұмысын қиындатар еді . Ұмыту түрліше жағдайларда көрінуі мүмкін . Бірде ұмыту объектіні әдейілеп еске түсіруге , не тануға мүмкіншіліктің жоқтығынан пайда болса , енді бірде объектіні қате тану , не әдейілеп еске түсіре алмаудан болады . Егер біз бұрын есте қалған нәрселерді есімізге түсіре алмасақ , бұрынғы қабылдағандарды тани алмасақ бізде ұмытудың болғаны . Ұмыту бірнеше себептерге байланысты . Ұмыту алға қойған мақсаттың анық болмауынан болады . Қабылданған материал онша ашық , анық эмоциялы болмаса тез ұмытылады . Есте қалдырылған материалды дұрыс түсінбеу . Қайталау мен жаттығудың болмауынан және кеш ұйымдастырылуынан болады . Материалдың керексіз болуы . Адамның миына зақым келсе оңың ойлау қабілеті бұзылып , тез ұмытады . Ұмыту нерв қызметінің күйіне байланысты . Нерв жүйесі әбден шаршағанда не ауруға ұшырағанда адамда ұмытшақтық күшті болады . Нерв жүйесінің нашарлауына орай ұмытшақтық қартайған адамдарда жиі кездеседі . Мәселен , белгілі жазушы Вальтер Скотт «Айвенго» атты романын науқастанып жүрген кезінде жазыпты . Роман басылып шығады . Ауруынан айыққан соң Скотт өз романының қай кезде жазылғанын еске түсіре алмапты . Адам миына зақым келуден еске түсіре алмауды ғылымда амнезия құбылысы деп атайды . Бұл құбылыстар мидағы тежелу , өшу заңдылықтарына байланысты . Бірақ ұмытылған құбылыстар бір кезде жаңғырып , еске түседі . Материалды оқыған бойда ( көлемді , күрделі түрлерін ) бірден қайта жаңғырту кейде қиынға түсіп , мазмұны толық берілмей қалатын кездер болады . Бірақ бұлар екі-үш күннен кейін тым тәуір қайта жаңғыртылуы мүмкін . Осындай кешігіп еске түсіруді психологияда реминисценция құбылысы деп атайды . Мәселен , адам өзінің жақсы меңгерген тілін , аурудың салдарынан мүлдем ұмытып қалып , кейін жазылған соң қайта сол тілде сөйлей алады . Осы орайда уақытша ұмытуды сақтық тежелу деп атайды . Ұмыту – нерв жасушаларындағы тежелу үрдістерінің дамуы . Адамның бұрынғы істеген қызметі қазіргі есте сақтау жұмысына бөгет болса , оқу процесінде яғни өткен материалға ұқсас екінші бір материал оқылса , бұл қайта жаңғыртудың сапасының төмендеуіне әсер етеді , оны проактивтік тежелу , ал бұрыннан есінде сақталған материалына кейінгі қызметі бөгет болса ретроактивті тежелу делінеді . Мұндай жайттар мағынасы бір – біріне жақын материалдарды үйренуде жиі кездеседі . Айтылған құбылыстардың табиғатын білудің үлкен педагогикалық мәні бар . Өткен шығармадан көлемді , мазмұны ұқсас шығарманы жаттағанда , олардың басы мен аяғы есте жақсы сақталып , орта жері тежелуге ұшырайтындығы көрініп отыр . Мұғалімдер мұндай тежелулерді оқушыларда болдырмау үшін , сабақ кестелерінде ұқсас пәндердің қатар тұрмауын қадағалап , әр жастағы оқушылардың үй тапсырмаларының нормасы қатаң сақталынып , оқу әрекетін үнемі түрлендіріп отырулары керек . Өмір сүру қызмет атқару барысында нерв жүйесінің ерекшеліктеріне қарай адамда естің даралық және типологиялық ерекшелігі қалыптасады . Естің даралық ерекшеліктері . Естің даралық ерекшеліктері біріншіден , жеке адам ерекшеліктерімен байланысты болады . Ес дәрежесі бірдей екі адамды табу қиын . Естің жақсы сапаларының бірі - даярлығы . Естің қорынан кез келген уақытта қажет нәрсені тауып ала білуді естің даярлығы дейді . Сондай-ақ көп нәрсені миына тоқи алатын , есінің өрісі кең адамдар да болады . Біреулер көзбен көргенді , енді біреулер құлағымен естігенді жақсы қалдырады . Тіпті есі жақсы адамдар да бәрін бірдей есте сақтамайды да , есі нашарлар бәрін бірдей ұмыта қоймайды . Бұл естің таңдампаз сипатымен түсіндіріледі . Адамның мүддесі мен қажеттілігіне сай нәрселерді ес тез де берік ұстайды . Екіншіден , даралық айырмашылық ес сапасынан көрінеді . Ес сапасы есте ұстау шапшаңдығы , сақтау беріктігі және қайта жаңғырту жеңілдігімен сипатталады . Егер жақсы ес бірден есте сақтау және баяу ұмытудан көрінсе , нашар ес , керісінше , самарқау сақтау және тез ұмытумен айрықшаланады . Бірақ ес бір жағынан жақсы , екінші жағынан нашар бола береді . Естің жеке сапалары түрлі үйлесім табуы мүмкін . Ең тәуірі – бірден есте сақтау мен бірте – бірте ұмытудың үйлесуі . Ес ерекшелігі осындай адамдар материалды бірден есте сақтайды ; бір рет тыңдалып немесе оқылған материал берік және ұзақ сақталады , қажет кезінде оңай да толық және қатесіз қайта жаңғыртылады . Есте самарқау сақтау бірте – бірте ұмытумен үйлеседі . Есінің сапасы мұндай адам бір нәрсені жаттауға көп уақыт жұмсауы – бірнеше рет оқуы , кесте жасауы , өзіне - өзі әңгімелеуі керек . Бірақ олар есте ұстаған соң материал ұзақ уақыт берік сақталады және дәл жаңғыртылады . Бірден есте сақтау тез ұмытумен үйлеседі . Ес сапасы осындай адамдар материалды «тез қағып алып» , есте сақтайды . Мұндай адамдар тыңдай салып немесе бір – ақ рет оқып шығып , мысалы , сабақ соңында материалды толық және қатесіз қайта жаңғырта алады . Бірақ , аз уақыттан соң , тіпті екі күннен кейін – ақ оның көбін ұмытып , жобалап , қате араластырып жаңғыртады . Бұлай болу себебі мұндай адамдар есте бірден сақтайтындығын қанағат тұтып , қайталауға уақыт бөлмейді , бәрін білемін деп есептеп үйде ауызша тапсырмаларды әзірлемейді . Тез ұмыту салдарынан ес жеміссізденеді . Ес сапасының мұндай үйлесімі жағдайында материал қайталаусыз – ақ жаңғыртылса да қайталап жаттау қажет . Қосымша қайталаулар есте ұзақ және берік сақтауға жеткізеді . Ең жеміссіз ес самарқау сақтап , тез ұмытумен сипатталады . Есі осындай адамдар жаттауға көп уақыт жұмсайды , бірақ қажетті нәтижеге жете алмайды . Олар толық және дәл жаңғырта алмайды , материалды тез ұмытып қалады . Бұл білімдері үзік – үзік оқушыларға тән ( үзілістер ауруға байланысты , ұзақ уақыт сабаққа келмеуден немесе басқа себептен болуы мүмкін ) , өйткені жүйелі білімнің жоқтығы қажетті бірлестіктердің орнауына бөгет болады . Кей жағдайларда ес мидың ауруға шалдығуының нәтижесінде де нашарлап кетеді . Ес ерекшеліктері осындай оқушылар тиянақты көмекті қажет етеді . Оларды жаттау мен қайталауды дұрыс ұйымдастыра отырып , естегі кемшіліктерді жоя білуге үйрету керек . Балаларға мұны қалай атқаруды тікелей жаттау үстінде нақты көрсетіп отыру қажет . Естің төмен нәтижелілігі кейде жаттауды тиімді ұйымдастыра алмаудан , ой елегінен өткізбей тек механикалық есте сақтауды қолданудан да болады . Мұның тез ұмытуға әкелетіндігі белгілі . Материалды есте сақтауға үйрете отырып , ес әрекетін едәуір жақсартуға , соның нәтижесінде оқу үшін маңызды қабілеттің бірін дамытуға болады . Жоғарыда аталған ерекшеліктер балалар арасында да жиі кездеседі . Оларды төмендегіше жіктеуге болады : 1 ) Есте қалдыруы шапшаң , қайта жаңғыртуы жақсы , еске қалдырғанын көпке дейін ұмытпайтын оқушылар . 2 ) Есте баяу қалдырғанымен , ұмытпайтын оқушылар . 3 ) Есінде қалдыруы тез болғанымен , тез ұмытатын оқушылар . 4 ) Есіне киналып түсіретін және тез ұмытып қалатын оқушылар . Бала есінің сапасы төмен болуы көптеген себептерге байланысты . Есте қалдыруы нашар балалар сабақтан көп қалады , үй тапсырмаларын жүйелі орындап отырмайды . Естің даралық айырмашылығы кейбіреулердің тарихи материалды енді біреулердің физика немесе химия жөніндегі материалды есте жақсы сақтайтындығынан көрінеді . Сондықтан естің ойдағыдай жұмыс атқаруы үшін мектеп оқушыларының әр пәнге деген ынтасын қалыптастыру қажет . Адам ұмытылып кеткен бір оқиғаны , басқа еске түсіру кұралдары болмаса да , тіпті сол оқиғаға байланысы жоқ сәттер мен бөлшектерді арнайы қайтадан жаңартып , есіне алу арқылы ойына біртіндеп түсіретіндігі жиі кездеседі : «Мен өзіміздің досымызды қашан кездестіріп едім ? Бұл таңертең болатын , есімде мен жұмысқа кетіп бара жатқанмын ; демек , бұл жексенбі күні емес , сейсенбі де емес , өйткені мен сейсенбі күні жұмысты кешкісін істедім демек , бұл дүйсенбі күні болатын . Есімде , оның сырт киімі жоқ , қостюмшең болатын , демек , күн жылы болған . Ал күн өткен аптадан бастап қана жылынды » . Естің типологиялық ерекшеліктері . Ес түрлерінің бірінің басымырақ болып қалыптасуы жеке адам ерекшеліктеріне , адамның әрекет ерекшеліктеріне байланысты болады . Мәселен , әртістерде – эмоциялық ес жақсы дамыған болса , композиторларда – есту , суретшілерде – көру , философтарда – сөздік – логикалық ес жақсы дамиды . Естің дамуы , сол тәрізді , адамның мамандық әрекетіне де тәуелді , өйткені психика әрекет үстінде көрініс берумен бірге қалыптасады да . Композитор немесе пианино ойнаушы бәрінен де әнді есте жақсы қалдырса , суретші заттардың түсін , математик есептердің түрін , спортшы қимылдарды есте тәуір сақтайды . Естің таза түрлері өте сирек кездеседі . Көру – есту , көру – қимыл және қимыл – есту тәрізді аралық түрлер көбірек тараған . Елестер дегеніміз - қазіргі сәтте сезім мүшелеріне әсер етпейтін заттар мен құбылыстар бейнесінің мида пайда болуы . Елестердің физиологиялық негізі үлкен ми сыңарлары қыртысында бұрынғы қозулардан қалған іздер болып табылады . Тітіркендіргіш әсерімен ми кыртысындағы ескі нервтік байланыстар жанданады да , бейне пайда болады . Елестер - бұл бұрынғы қабылдауларды қайта өңдеу мен жалпылаудың нәтижесі . Қабылдаусыз елестер құрастырылмас еді , өйткені соқыр боп туғандардың түрлі түс пен бояулар жөнінде , ал тумысынан саңыраулардың есту елестері болмайды . Елестердің қабылдаулардан айырмашылығы - елестің затты жалпыланқырап бейнелендіретіндігінде . Ол заттар мен құбылыстардың өзіне ғана тән , көрнекі белгілерін бейнелендіреді . Біздің елестеріміз - жеке қабылдаулардың жалпылауының нәтижесі . Елестер жалпылау дәрежесінің әр түрлі болатындығына қарай жалпы және дара болып екіге бөлінеді . Арнаулы бір затты қабылдауға негізделген елес дара болады , өйткені ол дара затты бейнелендіреді . Бірнеше ұқсас заттарды жалпылап бейнелейтін елес жалпы болады . Мәселен , теңіз елесі - жалпы елес . «Каспий» теңізі - дара елес болады . Оқу процесінде балалардың елесін тәрбиелеуге үлкен мән беріледі . Мәселен , баланы оқуға , жазуға үйрету анық , дәл елестерсіз мүмкін емес . Егер оқушыда әріптердің жазылуы жөнінде анық елес болмаса , ол дұрыстап жаза алмайды . Көру елестері сурет сабағында аса қажет . Баланың зат жөніндегі елестері анық болса ғана , ол суреттерді соған сәйкес етіп сала алады . Елестер қабылдаулардың негізінде қалыптасып отырады . Сондықтан баланың қабылдауы толық болса ғана елестері де толық болады . Елестің түрлері . Елестеулерді айрықша өзгешіліктеріне және сипаттарына қарай оларды үлкен екі топқа бөлуге болады . Ес елестеулері . Қиял елестеулері . Егер адам бұрын қабылдаған , сезген заттарын , құбылыстарын , олардың бейнелерін қайтадан елестетсе , мұнда елестеулер ес елестеулері деп аталады . Ал бұрынғы елестеулерге сүйеніп , бірнеше елестерді бір-біріне қосып , құрастырып , өзгертіп және жаңадан елестеулер жасаса , бұл қиял елестеуі болады . Мысалы , егер мен кеше көрген концертті көз алдыма елестетсем , бұл ес елестеуі , ал бұрын еш уақытта көрмеген , сезбеген , қабылдамаған болмыстарды көз алдымызға елестетсек онда қиял елестеуі болады . Елестерді оларға негіз болатын қабылдау түрлеріне қарай айырады . Елестерді көру ( адам , зат , пейзаж ) , есту ( музыкалық әуенді елестету ) , иіс ( эфир исін елестету ) , дәм ( лимонның дәмін елестету ) , сипап сезу-қозғалыс ( секірген кездегі дене қалпын елестету ) елестері деген түрлерге бөледі . Елестер түрге шартты негізде бөлінеді . Бөлу кезінде заттарға басқа да қасиет белгілері тән болса да оның бір белгісі ғана басшылыққа алынады . Қөпшілік жағдайда елестер екі немесе бірнеше талдағыштардың қызметі негізінде туады да жинақылық сипатқа ие болады : Елестер адамның қызметі процесінде қалыптасады , сондықтан мамандыққа байланысты елестің белгілі бір түрі , айталық , суретшіде - көру , композиторда - есту , спортшы мен бишіде - қимыл , химикте - иіс , дегустаторда дәм елесі күштірек жетіледі . Қимыл-қозғалыс елестеулері арқылы адам барлық денесінің не болмаса дене мүшелерінің жекелік қимылдарын және әрбір сөзді айтудағы пайда болатын артикуляциялық қимылдарын елестетеді . Мысалы , іштен сөйлегенде біздің тамағымыз , тіліміз қимылдайды , не болмаса бір жерге отырып қолымызбен бір нәрсе жазатын болсақ аяғымыз қимылдайды . Мұндай елестеулер арқылы пайда болатын қимылдарды идеамоторлық қозғалыстар дейді . Көру не есту елестеулерінен басқа елестер таза түрде ұшырамай бір- біріне араласып , қосылып отырады . Олардың өзі де кейде басқа елестеулер мен қосылып кетеді . Күнбе-күнгі тіршілікте көру , есту , қимыл-қозғалыс елестері көбірек орын алады . Әр адамның елестерінде өзіндік ерекшеліктері де болады . Мәселен , бір адамның елесі өте бай болып , көрнекті , толық ашық , анық болып келсе , енді біреулердің елестері солғын , бұлыңғыр , күңгірт болады . Кейбір адамдар көру елестері күрделі орын алса , басқаларда есту елестері жақсы дамыған болады . Елестеу туралы әр түрлі бағыттағы психологтардың түрліше теориялары бар . Гербарт деген психологтың айтуынша , елестер сана табалдырығынан тұрады , адамның психикалық әрекеттерінде екі түрлі ағымдар болады , бірі – саналы , екіншісі – санасыз ағымдар дейді . Енді бір теория елестеулердің белсенділігін жоққа шығарады , адам санасының онша белсенді емес екендігін айтады . Шындығында елес белсенді келеді , олар бір-бірімен байланысып , тоғысып қосылады , сөйтіп өзара әрекет етіп отырады . Сондықтан адамның елестеулерін , адамның ойынан , санасынан бөлек өз алдына әрекет ететін құбылыс деп түсіну шындықпен үйлеспейді . Елестер бірінші жылдың өзінде-ақ көріне бастайды . Бала үй ішіндегі ата-анасын , не болмаса отбасы мүшелерін , үйдегі кейбір заттарды , ойыншықтарды тани алады . Ал екінші жылға аяқ басқанда ол бұрынғы қабылдауында болған заттары , суреттері арқылы да тани алады . Екінші жылдың аяқ кезіндегі көру , елестеулері көбірек орын алады . Себебі көбінесе , бала үй ішіндегі , айналасындағы заттармен көбірек айналысады . Ересек адамның елестеулері мен салыстырғанда , бала елестері , көбінесе , еріксіз пайда болып отырады . Олардың осынау бейнелері әрі де өсіп , дамып естімегендіктен қажетті елестерді дер кезінде тудыртып , олармен тиісті әрекет жасай алмайтын кездері жие кездеседі . Өйткені , бала елестеткен уақытта жеке заттардың , жеке құбылыстардың бейнелерін еске түсіреді де жалпылама елестерге шамасы келмейді . Ал нақты мұндай елестер терең ойлауға жөндеп жәрдемдемесе алмайды . Сондықтан балалардың жалпылама елестеулерін дамытып отыру аса маңызды іс . Бұл үшін , біріншіден , мектеп жағдайында оқушы елестеулерінің бай , толық , көрнекті болуы жағын дамытып ойластыру қажет . Ол үшін балаларды оқытқанда , сабақты көрнекті етіп жүргізген дұрыс . Көрнекті оқу құралдары мұғалім мейлінше мол пайдаланса , балалардың қабылдауы мен елестетуі қатар дамитын болады . Екіншіден , балаларды өз бетімен бейнелерді жасауға үйретіп дағдыландыру керек , олардың әсіресе жалпылама елетеулерін дамытуға ерекше көңіл бөлу керек , үшіншіден , елестерді дамытуда эстетикалық тәрбиенің маңызын да естен шығармаған дұрыс . 