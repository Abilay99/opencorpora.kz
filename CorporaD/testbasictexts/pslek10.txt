Қабылдау . Қабылдау дегеніміз – заттар мен құбылыстардың миымызда тұтастай бейнеленуі болып табылады . Қабылдауда заттар мен құбылыстардың түсі , дыбысы , дәмі , исі , формасы қасиеттері тұтас күйінде бейнеленеді . Мысалы : алманы қабылдауды алайық . Алма қызыл түсі , хош иісі , тәтті дәмі бірмезгілде әсер етеді де , тұтас зат бейнесі пайда болады . Қабылдау процесінде адамның өткендегі тәжірибесі ерекше орын алады . Сыртқы ортадан адамға дамылсыз ақпарат келіп тұрады . Бұлардың бәрін дұрыс қабылдай алмайды . Егер бала өмір бойы поезды көрмей өссе , оны бірден жақсы тани алмайды . Қабылдаудың физиологиялық негізі – ми қыртысындағы талдағыштар ( анализатор ) жүйесінің бірлескен анализдік – синтездік қызметінің нәтижесі . Павлов қабылдауды мидағы « қатынас рефлексінің » жұмысы . Сөйтіп қабылдау түйсіктегідей бір анализатордың қызметі емес , бірнешеуінің қызметі . Мысалы : киноны көру 2 анализатордың ( көру , есту ) өзара байланысып жұмыс істеуінен болады . Қабылдаудың көріп қабылдау , естіп қабылдау , иіс сезіп , дәм сезіп , сипап сезіп қабылдау деген түрлері болады . Қабылдаудың қасиеттері : Тұтастығы : Заттарды қабылдағанда біз оны белгілі бір құрамға ие тұтас зат деп түсінеміз . Мысалы : телефон арқылы сөйлескенде кейбір дыбыстарды шала естісек те , әңгіменің мағынасын түсінеміз . Егер « Қыз Жібек » операсындағы « Гакку » ариясының бір бөлшегін құлағымыз шалса да біз « Гакку » әнін толық қабылдайтын боламыз . Төрт аяқты столдың суретте 3 аяғы салынса да , оның 4-ші аяғын елемей , 4-аяқты стол есебінде қабылдаймыз . Қабылдаудың мағыналылығы мен жалпылау . Адам өзі үшін белгілі маңызы бар заттарды қабылдағанда , мысалы : өзіміз түсінбейтін тілде сөйлеген сөзді мүлдем ұқпайтын болсақ , азын – аулақ хабарымыз бар тілді шала – шарпы қабылдаймыз . Мысалы : көпшілік арасынан таныс адамды бірден тану , көп киімнің ішінен өз пальтоңды бірден тану оңай болдаы . Әрбір жеке заттарды немесе құбылыстарды қабылдаумен бірге біз оларды жалпылап , ұқсас заттардың тобына енгізіп , жіктеп , топтап отырамыз . Мысалы : біз шортанды қабылдағанда , оның балық екенін еске алып , балық тобына қосып қабылдаймыз . Қабылдаудың таңдамалылығы . Адамға әсер ететін заттар мен құбылыстардың молдығы сонша біз олардың барлығын бірдей бір мезгілде қабылдап , жауап қайтара алмаймыз . Толып жатқан объектінің ішінен біреуін іріктеуіміз ( оның қасиетін , сапасын ) қабылдаудың таңдамалылығы делінеді . Қабылдаудағы зат пен фон . Мұғалім оқушылардан үй тапсырмаларын сұраған кезде оған бір баланың жауабы ерекше ұнайды . Бұған ол аса зейін қояды . Сонда мұғалімнің объектісі сол бала болады , қалғандарының жауабы жөнді еленбейді . Жаңағы жауап берген баланың жауабы , қабылдаудың заты , ал қалғандарыныкі соның фоны болады . Осы жағдайды мына сурет жақсы көрсетеді . Мәселен , мұндағы суреттің бірінде қара түстегі 2 адамның профилі байқалады , ақ түс жай көрініс деп қабылданады ; ал екінші жағдайда керісінше . Осы суреттегі ақ ваза затқа айналады да ; оның төңірегіндегі қара түс фон болады . Мұнда фон мен заттың орны ауыстырылып отыр . Қабылдаудың заты мен фоны жылжымалы . Қабылдау заты болған нәрсе қажет болмай қалса , фонмен құйылысып кетеді , фондағы нәрсенің бірі белгілі бір уақытта қабылдаудың затына айнала алады . Қабылдаудың тұрақтылығы ( константтылығы ) . Константтылық деп сыртқы жағдайдың өзгеруіне қарамастан , заттардың кейбір қасиеттерінің бірқалыпты болып қабылдануын айтады . Мысалы : ақ қағазға жасыл лампочканың жарығы түссе де , қызыл лампочканың жарығы түссе де бәрі бір ақ болып қабылдана береді . Апперцепция . Қабылдаудың мазмұны мен бағыт – бағдарының адамның тәжірибесіне , білім байлығына байланыстылығын апперцепция деп атайды ( Апперцепция – латынның апперцептио деген сөзінен алынған , қазақша қабылдауға қосымша деген мағынаны білдіреді ) . Апперцепция тұрақты , уақытша болып 2 – ге бөлінеді . Тұрақты апперцепция адамның қызығуы мен мамандығы , білімі мен дүниетанымына байланысты болып отырады . Мысалы : « түбір » деген сөзді әр адам түрліше қабылдайды . Тіл маманы « сөздің түбірі » , ал ботаник « шөптің түбірі » , математик « санның түбірі » деп қабылдайды . Әр түрлі иллюзиялардың негізінде адам жаңсақ пікірде болады , мұны уақытша апперцепция дейді . Апперцепцияның уақытша түріне Пушкиннің « Вурдалак » деген өлеңі жақсы мысал бола алады . Осы өлеңінде Ваня деген қорқақ бала түнде зират арқылы жүріп бара жатады . Ол қорыққаннан қара терге түседі , сүйек кеміріп жатқан итті қабырдан шыққан өлікке балайды . Өйткені оның өзі осындай кереметтердің « болатынына » сенетін . Әуезов « Қыр әңгімелерінде » Жортар қарттың басынан кешкен бір оқиғаны былайшы суреттейді : « Бейіттің іші әлгіден де жарық болып кетіп , артынан бәсеңдегендей болды  құдай көрсетпесін көзіне өзінің бұрын түсін көрмеген , атын естімеген бір пәле көрінді . Алғашқы көрген кезде « жалмауыз » дедім . Нобайы адамға ұқсамайды . Қап – қара , тырдай жалаңаш . Бойы еңгезердей , үлкен , биіктігі кісі бойы , қол сұғымдай шашы бұрқырап тұр , көзіне түскен , әсіресе , қорқынышты жері – аузы . Ырсиып , от болып , тістері ақсиып , сойдиып тұр екен . Аузынан кәдімгідей от бүркіп тұр  өзге еш жері көрінбейді . Қараңғы бұрышта қып – қызыл от болып жанып тұрған ырсиған ауыз , ақсиған тіс қана көрінгендей болды  тұрайын десем буынымды баса алтын емеспін  қозғаларға шамам жоқ  құр сүлдем отыр  Бір мезгілде  ақырын келіп , иығымнан бас салды » . Жын – шайтан , пері , албасты дейтін ұғымдарға қатты сенетін адамға бейіт ішінде осындай « керемет » көріністерді туғызған жауыннан паналап жүрген екінші бір адамның әлсін - әлсін әлі жағып жүрген сіріңкесі . « Қорыққанға қос көрінеді » деген мәтел осындай адамдардың психологиясын өте жақсы көрсетеді . Қабылдаудағы иллюзия . ( иллюзия латын сөзі , қазақша алдану деген мағынаны білдіреді ) . Заттарды қабылдау кейде қате болып шығады . Қателер ( иллюзиялар ) әр түрлі талдағыштар қызметінде де кездесіп отырады . Көру иллюзиясы көбірек белгілі : Мысалы : ақ көйлекті әйел , қоңырқай киімдіге қарағанда толықтау болып көрінеді . Көлденең жолақты мата мүсінді толықтай , тік жолақты биіктеу етіп көрсетеді . Иллюзияны тәжірибе арқылы тексеріп көру - қабылдаудың дұрыстығының бірден – бір өлшемі . Иллюзиялар аффектілік , вербалдық , парейдолиялық болып бөлінеді . Аффектілік иллюзия – көбіне қорқыныш , мазасыз көңіл – күйде басталады . Бұл жағдайда бөлменің бұрышында ілінген киім немесе халат жасырынып тұрған кісі өлтіруші , асханадан естілген дыбыстар соны өлтіретін қаруға ұқсап кетеді . Вербалдық иллюзияда әңгіменің мазмұнын жалған қабылдауға байланысты . Айналадағы адамдардың әңгімелерінен , сұрақтарынан ауруға қатысты болмасада , олар өзіне арналған айыптаулар , сөгіс , кінәлау деп қабылдайды . Парейдолиялық иллюзия . Оның мазмұны қиялға ұқсайды . Бұйымдардың жиектері , киімдегі ою - өрнектер , қабырғаның жарығында түсқағаздар бәрі әрекеттен тыс киім киген адамдар , ертегі кейіпкерлері , сұлу көріністер ретінде қабылданады . Иллюзияны адамның нерв жүйесінің ауруға шалдығуына байланысты туатын заттардың жалған , теріс бейнелері – галлюцинациялардан ажырату қажет . Галлюцинация – латын сөзі , қазақша қиялдану , шатасу деген мағынаны білдіреді . Галлюцинация – бұл нақты объект болмай – ақ пайда болатын қабылдау ( елес , алдамшы дыбыс , дауыс , иіс ) . Галлюцинация кезінде аурулар шын мәнінде бірдеңелерді көрсетеді , иістерді сезеді , қиялдайды , елестетеді . Галлюцинация көру , есту , иіс , дәмдік , жалпы сезімдік болып бөлінеді . Көру галлюцинациясы формасыз – жалын , түтін , тұман түрінде болуы мүмкін . Жекелеген образдар , заттың , денелердің бір бөлігі ( бір көз , беттің , құлақтың жартысы ) топ адамдар , аңдар тобы , насекомдар , фантастикалық заттардың тобы елестейді . Бұлар үрей , қорқыныш , қызығушылық , масаттану туғызуы мүмкін . Есту галлюцинациясында – салдыр – гүлдір шуды , атысты есту , сөзді , дауысты , музыканы есту . Тактильдік галлюцинация – денеңе жәндік , құрт өрмелеп бара жатқандай , дененің бетінде немесе тері астында белгісіз бір заттың пайда болуы сияқты сезіледі . Гипногогикалық галлюцинацияда – ұйықтар алдында , көз жұмулы , қараңғылық кезінде пайда болады . Мұнда ғажайып , тамаша өрнектер , фантастикалық тіршілік иелері , әр түрлі заттар , жануарлар , пейзаждар , панораммалар байқалады . Кеңістік пен уақыт – материяның өмір сүруінің негізгі формалары . Кеңістікті қабылдау – заттар мен құбылыстардың көлемін , тұрқын , түрін , аумағын , алыс – жақындығын , тайыз – тереңдігін , бағыт – бағдарын қабылдау деген сөз . Кеңістікті қабылдау өте күрделі процесс . Мысалы : заттың көлемі мен түрін қабылдау – көру , сипай сезу , қимыл – қозғалыс түйсіктерінің күрделі үйлесімі арқылы ғана жүзеге асады . Дүниедегі заттың барлығы да кеңістікте орналасқан . Олардың әрқайсысының белгілі тұрқы ( ұзын , қысқа , енді , енсіз , биік немесе аласа ) . Сондай – ақ олар бізден түрлі қашықтықта тұрады . Кеңістікте орналасқан заттың көлемін қабылдауда екі көзбен көрудің ( биноқулярлық көру ) маңызы зор . Ал бір көзбен көру ( моноқулярлық көру ) тереңдік жөнінде дәл мағлұмат бере алмайды . Мұны бір көзді жұмып , екі қолды бір – біріне тигізбей , инеге жіп сабақтаудың қиын екенінен де байқауға болады . Биноқулярлық қарауда екі көзге түсетін кескін қосылып кетеді де , нәрсенің бедері айқын сезіліп , бір ғана кескінге айналады . Қашықтық пен заттардың көлемін қабылдауда көздің конвергенциясы , яғни екі көздің көрінетін затқа бір көздей болып әрекет етуі қажет болады ( конвергенция – латынның конвергере деген сөзі , қазақша жақындату деген мағынаны білдіреді ) . Бұл құбылыс жақындағы нәрсені ажыратуда байқалады . Көз тіккен нәрсе неғұрлым жақын тұрса , конвергенция да сонша күшті болады да , көз ішке бұрыла береді . Көздің түрлі қашықтықтағы заттарды көруге бейімделу қабілеттілігін « аккомадация » деп атайды ( Аккомадация – латынның аккомадатио деген сөзі , қазақша көз үйрету деген мағынаны білдіреді ) . Көздің аккомадациясы хрусталь дөңестігінің өзгеруіне байланысты жақын заттарды көргенде жиырылады да , алыстағы заттарға қарағанда ашыла түседі . Қашықтықты қабылдау өте күрделі процесс . Мәселен : іштен соқыр болып туған адам көзіне операция жасағаннан кейін де қашықтықты айыра алмайды . Оның көзіне іліккен нәрсенің бәрі бірдей , дәл алдында тұрғанға ұқсайды . Алыстағы заттар қозғалса да , өзі соқтығысып қалатындай көрінеді . Уақытты қабылдау . Сыртқы дүниедегі заттар мен құбылыстарда болатын өзгерістердің санаға әсер етіп қалдыратын бейнесі . Сыртқы дүниедегі оқиғалардың бәрі бір бағытта , яғни өткен шақтан осы шаққа , одан келер шаққа ағады . Уақыттың шақтарын қабылдауда субъективтік моменттер орын алады . Мысалы : өткен шақ адамға өте қысқа мерзімді болып көрінеді . Өткен шақты сағаттап санап отырмай , айлап , жылдап , ғасырлап есептейміз . Адам өмірінде оқиға қызықсыз , елеусіз болса , уақыт мүлдем өтпей қояды . Ал адамның уақыты мағыналы , қызықты істерге толы болса , уақыттың қалай өткенін білмей қалады . Сол сияқты балалар үшін болашақ алыс , өтпейтін болады да , ересектер үшін тез өтіп кеткендей болады . Қабылдау ойластырылған ( ықтиярлы ) және ойластырылмаған ( ықтиярсыз ) деп бөлінеді . Ойластырмай қабылдау айналадағы заттардың ерекшеліктерін қабылдау . Мысалы : көшеде келе жатып машинаның гүрілін , адамдардың сөзін естиді . Осы қабылдауда алдын – ала мақсат болмайды . Ойластырып қабылдауда адам алдына мақсат қояды . Объектіні таңдап алады . Мысалы : концерт тыңдау , баяндама тыңдау Айналадағы қоршаған дүниені тану процесінен қабылдау байқауға ауыса алады . Байқау дегеніміз – адамдардың танып білгісі келген объектіні мақсатты жоспарлы түрде қабылдауы . Егер адам жүйелі түрде байқауға жаттықса , байқау мәдениетін жетілдірсе , онда оның бойында байқағыштық деген қасиет дамиды . Байқағыштық дегеніміз – кез – келген уақытта көзге ілінбейтін , ерекшеліктерді елей білу . Мысалы : бүркіт пен тазының арасындағы шайқастың ұсақ түйектерін тек жақсы аңшы ғана байқай алады . Осы суретті Құнанбаев « Қансонарда бүркітші шығады аңға » деген өлеңінде жақсы көрсеткен : Біреуі көк , біреуі – жер тағысы Адам үшін батысып қызыл қанға . Қар аппақ , бүркіт қара , түлкі қызыл Ұқсайды қаса сұлу шомылғанға - деген өлең жолдарында кез – келген адамға байқала бермейтін көріністер сөз болып отыр . Байқағыштық жаңа фактілерді білуге құмарлықты , оларды егжей – тегжейлі білуді , жіті көру мен қалтқысыз естуді , бір зат пен екінші заттың байланысын аңғара білуді қажет етеді . Байқағыштық қасиет – адамның өмір сүрген ортасына , алған тәлім – тәрбиесіне , мамандығына , айналысқан кәсібіне байланысты . Байқағыштық - өмірдің әр саласы үшін өте қажетті қасиет . Ол , әсіресе ғылыми жұмыста , мұғалімдік , дәрігерлік қызметте , ақын – жазушы , суретшілердің өмірінде ерекше орын алады . Адамдардың барлығы бірдей қабылдай бермейді . Мұнда топ адамға тән типтік өзгешеліктер де болады . Синтетикалық типтегі адамдар құбылысты жалпылап бейнелеуге тырысады . Олар ұсақ – түйектерге мән беріп талдамайды . Халық бұларды « Көрмес түйені де көрмес » дейді . Анализдік типтегі адамдар құбылыстарды жалпылама сипаттамайды . Олар бөліп қарау , детальдарды , жеке жайларды талдайды , ұсақ – түйектен шыға алмағандықтан , олар тұтастай қабылдауға шорқақ келеді . Халық бұларды « түймедейді түйедей ететіндер » дейді . Қабылдаудың өмірге өте икемді типі анализдік – синтездік түрі . Олардың қабылдауы мен байқауы жалпылай және жеке түрде болады . Эмоциялық типтегілер құбылыстың бөлшектерін көрсетуден гөрі , сол құбылыстан алған әсерлерін білдіруге ұмтылады және қабылдауда долбарлау , қиялдап жаңа образдар қосу жағы басым болады . Оларға қабылданатын заттан гөрі адамның сезім күйлері ( үміт , үрей , елжіреу , алдану ) ерекше әсер ететін болады . Мектеп жасына дейінгі балалардың қабылдауы олардың қимыл - әрекетіне байланысты және эмоциялық бояуларға байланысты келеді . Олар заттарды үстіртін қабылдайды . Мысалы : 4 – 5 жастағы бөбек кеңістік пен уақытты , алыс пен жақынды нашар ажыратады . 2 – 3 жастағылардың кейбіреулері аспандағы ай мен күнді әпер деп ата – анасына маза бермейтіні мәлім . Олар күн мен түнді , жылдың төрт маусымын , « бүгін мен ертеңді , кешегі мен бірсүгінді » шатастырып отырады . Ал , бастауыш сынып балалары тұтас затты жөнді қабылдай алмайды . Мысалы : оқушы шәйнектің суретін салғанда , шүмегі мен тұтқасын шамадан тыс үлкейтіп жіберді , ал үйдің суретін салғанда , есік – терезелері еденнен төбеге дейінгі жерді алып жатты . Баланың сабақты қабылдауын дамытуға мән бере отырып , әрбір мұғалім мына шарттарды орындауы тиіс : Көрнекі құралдарды пайдаланғанда , баланың жас ерекшеліктерін мұқият ескеру , оқушының байқағыштығын тәрбиелеу . Мектепте балалар әр түрлі пәндер география , тарих , жаратылыстану пәндерін оқумен байланысты олардың уақыттары қабылдауы дами түседі . 