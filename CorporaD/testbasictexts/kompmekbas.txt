Бүгінгі таңда республикадағы ауыл мектебіне , соның ішінде шағын комплектілі мектепке тән ерекшеліктер : оның толық комплектілі және параллель сыныптардың болмауы ; оқушылар санының аздығы ; біріктірілген сынып комплектісінің болуы . Шағын комплектілі мектептің қоғамның барлық даму кезеңінде және бүгінде білім беруді реформалау , білім берудің ұлттық үлгісін жүзеге асыру жағдайында өз үлесін қосып отырғанын мойындамау тарихқа жасалғанқиянат болар еді . Өйткені шағын комплектілі мектеп – қоғамның талаптарына сай , білім алуда оқушылардың сұранысын қанағаттандыруды қамтамасыз ететін , Үкіметіміздің мектеп туралы нормативтік құжаттарымен анықталатын қызметін атқаруды жүзеге асыратын жалпы білім беретін мектептің бір типі . Шағын комплектілі мектептің проблемалары бүгінде халықаралық мәселеге айналып , көптеген мемелекеттердің социологтарын , психологтарын алаңдатып отыр . Мемлекеттердің экономикалық ынтымақтастығы және дамуы жөніндегі халықаралық ұйымы Батыс Еуропа , Америка , Канада , Австралия , Жапония және басқа да 24 елде шағын комплектілі мектептің дамуына талдау жасаған . Соның нәтижесінде шағын комплектілі мектеп санының басымдылығы , олардың өзіндік ерекшелігінің барлығы анықталды . Осы мәліметтерге сай Францияда 11 мың мектепте бір мұғалім оқытады , осы мектептердің 95 пайызы 25 оқушыдан кем емес . Жалпы Қазақстандағы мектептің 76 пайызы ауылдық , оның 65 пайызы шағын комплектілі мектеп . Олардың барлығы дерлік қазақ мектептері . Бүгінде шағын комплектілі мектеп тек білім ошағы емес , руханият ошағы да болып отыр . Сондықтанда осы әлеуметтік мәселенің шешілуі мемелекет тарапынан үлкен қолдау тауып отыр . Соның айғағы Үкіметіміздің тапсырысы “ Ауыл мектебі ” Мемлекеттік бағдарламасы . Аталған бағдарламаның жүзеге асуы шағын комплектілі мектеп алдында тұрған нақты проблемаларды , қазіргі жағдайларға нақты баға беруге қажетті тенденциялар мен заңдылықытарды зерттеуге , жалпы білім беретін мектептің бір типі ретіндегі шағын комплектілі мектептің даму перспективаларын , оқу-тәрбие үрдісін және басқаруды жетілдірудің жоспарын анықтауға мүмкіндік туады . Соның ішінде шағын комплектілі мектепті басқару , жалпы басқару жүйесінің бір бөлігі бола тұрғанымен де , оған ерекше әлеуметтік парыз жүктелген . Өйткені шағын комплектілі мектептің қызметі бүгінгі заманның сұранысын болашақтың талаптарымен ұштастыра отырып , ауыл жағдайында жеке адамды қалыптастыруға , дамытуға және кәсіби шыңдауға бағытталған . Мұның өзі басшылардан кәсіби икемділік пен ұшқырлықты , сан қырлы шығармашылық қызмет пен басқаруда ақпаратты қамтамасыз ету , талдау , жоспарлау , ұйымдастыру , ынталандыру бақылау әрекетінде біліктілікті талап етеді . Бұл талап ең алдымен басқару әрекетіндегі нақты мақсат қоюдан басталады . Басқаруда айқындалған мақсатқа жету үшін соған сәйкес міндеттерді және оны орындаудың тиімді жолын анықтап , жүзеге асыру қажет . Басқару міндеттері төмендегідей төрт топқа бөлінеді : Бағытына қарай – әлеуметтік-педагогикалық , психологиялық-педагогикалық , ұйымдастыру-педагогикалық ; Мазмұнына қарай – оқу-тәрбиелік , әдістемелік ; Басқару деңгейіне қарай – оқушылар , мұғалімдер ұжымы , орынбасарлар , мектеп басқарудағы коллегиялды органдар деңгейлері ; Уақыт , кезеңге қарай – ұзақ , ағымды , жедел , жарты жылдық , тоқсандық , айлық , апталық , күндік міндеттер . Сондай-ақ , шағын комплектілі мектепті басқару мақсаты мен міндеттері білім берудің ұлттық үлгісінің әр деңгейінің мақсаты мен міндеттерімен ұштасуы қажет және деңгейлер арасындағы байланыс , бірізділік , жүйелілік , сабақтастық сақталуы тиіс . Шағын комплектілі мектепті басқару әрекетінде мақсат пен міндеттерді жүзеге асруда басқару принциптеріне сүйену керек . Басқару принциптері – бұл әлеуметтік-экономикалық дамудың белгілі салаларын басқаратын органдар ман адамдардың өз жұмысында басшылыққа алып қолданатын негізгі ережелер . Солардың ішінде жетекші принцип – ғылымилық принцип . Шағын комплектілі мектепті басқаруда басшыларға жеке бастың тәжірибесіне ғана сүйеніп басшылық етуге болмайды . Шағын комплектілі мектепте ғылыми басшылық ету , басшылардан саяси есеюді , кәсіби білгірлікті ғана емес , басқару теориясы мен практикасы саласынан жан-жақты терең білімі болуын , педагогикалық-психологиялық ғылым жетістіктерін өзінің күнделікті жұмысында пайдаланып отыруды талап етеді . Осы талаптардың орындалуы нарықтық қатынастар жағдайында мектептің әлеуметтік ортамен , өмірмен байланысын нығайтады . Шағын комплектілі мектепті – басқаруда демократиялық және коллегиалдық принциптерді қолданудың маңызы зор . Демократиялық принцип – шағын комплектілі мектеп жұмысына қалың бұқараны кеңінен тарту , ұжым мүшелеріне дербестік беру . Соның нәтижесінде жеке ерекшеліктердің дамуы жүзеге асып қоймай , жеке бастамалардың түпкілікті мақсатқа жетудің әр түрлі жолдары мен әдістерін дамыту жүзеге асады . Коллегиалдық принцип негізінде шағын комплектілі мектеп басшылары жеке басшылық жасау құқығымен қатар , өз жұмысын ұжымға , педагогикалық кеңеске , бірлестіктерге , қоғамдық ұйымдарға мектеп кеңесіне сүйене жүргізеді . Сондай жағдайда басшы барлық ұжым мүшелері арасында еңбекті дұрыс бөлуге қам жасайды , ұжымдық шешім жасауды ұйымдастыра біледі , алдағы жұмысты жан-жақты болжайды , талқылауды ұйымдастырады . Коллегиалдық пен жеке басшылықты ұштастыру өте тиімді , себебі мұндай жағдайда ұжымда еңбек тәртібін сақтауды қамтамасыз етіп қоймай , сонымен бірге кадрлардың ұжым ықпалымен қалыптасуына , тәрбиеленуіне , олардың белсенділігін арттыруға , біржақтылыққа соқтырмауға ықпал етеді . Жоғарыда аталған принциптермен қатар басқаруда мектептің дамуын жүзеге асыратын , оны бір деңгейден екінші деңгейге өткізетін , жеке тұлғаны дамытуға бағытталған – жоспарлау , мақсатқа жетуді қамтамасыз ететін , оның орындалуын анықтауға бағытталған – бақылау , оқу-тәрбие үрдісінің тиімділігіне бағытталған – оңтайлық , нақты нәтижеге бағытталған – әділдік , кадрларды іскерлігіне , қабілетіне қарай қою принциптеріне сүйену шағын комплектілі мектепте білім беру сапасын арттырудың бірден-бір жолы . Шағын комплектілі мектепті басқаруда ең алдымен есекеретін жай , ол әлеуметтік құндылық – адамға бағыттау , яғни ұжымның әр мүшесінің жеке басын сыйлау , құрмет тұту , әрқайсысының жеке ерекшелігіне , тіптен мінез – құлқына сай басқару ( бұған шағын комплектілі мектепте мүмкіндік бар , ол ұжым мүшелерінің аздығы ) . Бұл – басқарудың өте бір маңызды жағы . Қазақ тарихындағы дала кемеңгерлері Қорқыт ата , Ұлық-Түрік , Әл-Фараби , Ахмет Иассауи , Бұхар жырау , кешегі өткен Абай , Сұлтанмахмұт , Жамбыл – бәрінің арманы бір идеяға бағытталған , ол : “ Адамнан құнды , адамгершіліктен асқан мәңгілік асыл жоқ ” деген . Бүгінде білім берудің ұлттық үлгісін жүзеге асыруда басқару тәжірибесінің тиімді жақтарына сүйене отырып , осы армандарды жүзеге асыратын күн туып отыр . Шағын комплектілі мектепті басқаруда ақпаратты қамтамасыз ету . Бүгінгі таңдағы ерекше талаптың бірі – басқаруда ақпаратты сапалы қамтамасыз ету . Басқаруда ақпаратты сапалы қамтамасыз ету шағын комплектілі мектептің өмір сүруін қолдап қана қоймай , оның дамуын жүзеге асырады . Себебі жүзеге асырылып жатқан кез-келген құжаттың , үрдістің , шараның ақпараты қолда болмаған жағдайда білім мекемесі басшыларының алдына мақсат пен міндеттер дұрыс қоюы және оны табысты шешуі екі талай . Ақпаратты қамтамасыз ету – кері байланысты қамтамасыз ету . Кері байланысты жүзеге асырғанда өтіп жатқан үрдіс , шара , объектіні байқау , бақылау жүзеге асады , соның негізінде қашан , қандай , қалай деген түзетулер енгізуге мүмкіндік туады . Ақпаратты сапалы қамтамасыз етуге үлкен ықпал жасайтын – педагогикалық мониторинг . Педагогикалық мониторингті жүзеге асыру үшін төмендегідей кезеңдерден өту қажет : дайындық кезеңі – педагогикалық тәжірибені , объектіні , үрдісті зерттеу , жаднама әзірлеу ; тәжірибелік кезең – ақпарат жинау ; талдау кезеңі – алынған ақпаратты талдау , жинақтау , тарату , болашақтағы қызметке ұсыныс , әдістемелік нұсқау дайындау . Педагогикалық мониторингті жүзеге асырғанда ескеретін жай – бар объектіні екінші объектімен салыстырмай , бір объектінің өткен деңгейі мен бүгінгі деңгейін салыстыру , соның негізінде оның жетілуіне , дамуына ықпал ету . Шағын комплектілі мектептің кез-келген жұмысын ұйымдастырғанда , оның тиімді , қолайлы , оңтайлы , ұтымды жағын үнемі қарастыру . Ұйымдастыру барысында міндетті түрде дайындық , қорытынды , талдау және жаңа кезеңге міндет , оны орындау жолдарын анықтауды жүзеге асыру . Мекеме жұмысын ұйымдастырғанда басшылар бүгінгі күн талаптарына сай болуды алдымен өзінен бастауы керек . Соған байланысты американдықтардың : “ Біздер өзгедегі өзгерістерді көргіміз келсе , алдымен сол өзгерістер өзімізде болуы керек ” , – дегені өте әділ айтылған . Бұдан шығатын қорытынды , басшылардың өзіне талап қоя білуі , өзіндік іс-әрекетін , өзіне қатынасын салыстыруға , ұжымның әр мүшесімен үнемі тиянақты , мақсатты жеке жұмыс жүргізуге ықпал етеді . Ал бұның негізінде шағын комплектілі мектеп тиімді , нәтижелі қызмет атқарады . Шағын комплектілі мектеп жағдайындағы маркетинг . Қазіргі кезеңде білім беру жүйесіне “ менеджмент ” ( ағылшынның сөзі , латынның “ манус ” – қол деген сөзінен шыққан ) және “ маркетинг ” ( ағылшынның сөзі , латынның “ маркет ” – нарық ) ұғымдары енді . Өйткені білім мекемелері нақты бір жағдайларда нарықтық экономика заңдарының ықпалында болуда . Отандық нарық қалыптаспаған жағдайда тауарды өндірушілер кез-келген өнімді мемлекеттік тапсырысқа сай белгіленген мерзімге өндірсе , бүгінде талап басқаша , нарықтық сұранысқа қарай өндіру қажет . Сондықтан да , сыртқы және ішкі ортаны маркетингтік зерттеу , соның негізінде болжау , стратегияны анықтау қажеттілігі туып отыр . Бүгінгі таңда маркетингке төмендегідей анықтамалар берілген : “ маркетинг – бұл өндіріс пен сауданы кеңейтуге әсерін тигізетін , тұтынушылар сұранысын анықтау және оны қанағаттандыру іс-әрекеті ” – Макивер . “ маркетинг – бұл алмасу үрдісі негізінде , қажеттілік пен тілекті қанағаттандыруға бағытталған адамдардың іс-әрекеті ” – Котлер . Егер маркетингті шағын комплектілі мектеп жағдайында қолдануын айтсақ , онда ол мекеменің үздіксіз дамуына ықпал ететін іс-әрекет . Өйткені маркетинг – білім беру қызметіне сұранысты зерттеуге , сұранысқа сай білім алу ортасын жасауға және педагогикалық жолмен сұранысты ынталандыруға бағытталған іс-әрекет . Маркетингтің мақсаты – бүгінгі жағдайға бейімделген бәсекелестік қабілеті бар мекемені тудыру . Бұдан шығатын қорытынды шағын комплектілі мектеп жағдайында тұтынушы ата-анаға бүгінгі таңда ұсынатын тауарымыз : білім берудің жоғары сапасы . Соған байланысты шағын комплектілі мектеп басшыларының алдында бүгінде жаңа міндеттер тұр . Соның ішінде ең негізгісі мектеп жұмысының сапасын басқару , бұл біріншіден , мектептің іс-әрекетінің барлық бағыттарында оған қатысушылардың бір мезгілде білім беру үрдісінің сапасын жүйелі арттыру тәсілі ; екіншіден , үнемі өзгеріс үстіндегі күрделендірілген өмірде белсенді әрекетке дайын мектеп түлегін дайындаудың сапасын арттыру ; үшіншіден , қызмет ету сапасын арттыру , яғни бұл ұсыныс сапасы , кадр , мәдениет деңгейі . Сапаны арттыру жұмысы оқушылардың қажеттілігін анықтаудан басталады . Осы мәліметтерді біз ата-ананың тілегі , пікірі арқылы аламыз , себебі білім беру нарығында біздің бірден-бір тұтынушымыз – ата-ана . Сондықтан да ата-анаға нақты тапсырысты қалыптастыруға көмектесу – бұл сапаны арттыру мәселелерін шешудегі кәсіби маркетингтің кілті . Отбасының бұл үрдіске белсенді қатысуы өте қажет , себебі бұл үрдістің кері жағы сапаның артуы қашан оны тұтынушы қабылдағанда ақталады . Бұдан шығатын қорытынды – шағын комплектілі мектеп жағдайында маркетинг – оның үздіксіз дамуына ықпал етіп , қоғаммен тығыз байланыс орнатады , соның негізінде мектеп басшылары мектептің даму стратегиясы мен тактикасын анықтайды . Сонымен , жоғарыдағы айтылғандарды сараптай келе айтарым – шағын комплектілі мектеп басшылары білім берудің ұлттық үлгісін жүзеге асырудың бүгінгі күнгі талаптары негізінде ұжымның , мекеменің , жергілікті жердің ерекшелігін ескере отырып , үнемі ізденіс үстінде болып , басқарудың тиімді жолдарын қолдануы керек . 