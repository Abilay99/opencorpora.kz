Биыл - өздерін « Көк түріктің » ұрпағымыз деп санайтын , қағандары: « Күндіз отырмадым , түнде ұйықтамадым , қара терімді шұбырттым , қызыл қанымды жүгірттім Түрік халқы үшін » , - деп тасқа қашап кеткен Бумын қаған мен Күлтегін жалғасы қазақ хандығына 550 жыл толып отыр . Оған үлкен мән беріп отырған Елбасымыз Назарбаев өз сөзінде: « Керей мен Жәнібек 1465 жылы алғашқы хандықты құрды , қазақ мемлекеттігінің тарихы сол кезден бастау алады . Бәлкім , ол бүгінгі шекарасындағы бүкіл әлемге осынша танымал әрі беделді , осы ұғымның қазіргі мағынасындағыдай мемлекет болмаған да шығар , бірақ , былай деп сол кезеңдегі басқа да барлық мемлекеттер туралы да айтуға болады . Ең маңыздысы , сол кезде оған негіз қаланды . Біз-бабалаларымыздың ұлы істерін жалғастырушылармыз » , - деген еді . Керей мен Жәнібектің Батыс Жетісуға көшіп келуін халқымыздың тұңғыш көрнекті тарихшысы , ғұлама Мұхаммед Хайдар Дулати 1465 – 1466 жылдар деп жазады . Сұлтандар Батыс Жетісуды құтты мекен ете отырып , 1465-1466 жылдары Қозыбасында қазақ хандығын құрды . Жаңадан құрылған қазақ хандығының тағына Шыңғысханның ұрпағы болғандықтан , Керей , Жәнібек сұлтандарының екеуінің де отыруға құқығы болды . Бірақ сол кездегі орныққан тәртіп бойынша , хан тағына отырғызарда мұрагерлікпен қатар , жасының үлендігі де ескерілген . Сондықтан хан тағына жасы үлкен Керей отырып билік тізгінің қолға алды . Ақылдасар тірегі Жәнібек болды . Жәнібек хан – Барақ ханының бел баласы , Керей хан болса , Барақ ханның ағасы Болат сұлтанынның баласы , яғни екеуі немере еді . Керей хан мен Жәнібек ханның Шудағы Қозыбасыға Орда тігуі ең алдымен , көшпелі қазақтардың ел болып , еңсе көтерсек деген ынта – үмітін жүзеге асырды . Керей хан хандықтың басқару ісін Жәнібекпен келісе отырып ойдағыдай жүргізген . Қазақ хандығының құрылуы мен нығайуы қазақ хандығының ішкі феодалдық қырқыстар мен талас – тартысты тоқтатты . Адам өліміне , өріс бұзылуына әкеп соғатын тайпаралық қақтығыстарға тыиым салынды . Ел ішінде тыныштық берік орнап , береке – бірлік кең өріс алды . Қазақ хандығының нығайуы көшпелі шаруалардың бұрыннан қалыптасқан дағдылы мал жайылымдарын жыл мерзімдері бойынша тиімді пайдалануына жағдай жасады . Шаруалар дер кезінде өріс-қонысқа , жайлау мен қыстауға көшіп – қонды . Бейбіт өмір , мамыражай заман орнады . Сөйтіп , қазақ хандығының іргесі бекіп күш-қуаты мен беделі артты . Міне , Керей мен Жәнібек хан құрған Қазақ хандығының жалғасы – бүгінгі қазақ елі ХХ ғасырдың соңында мәңгілік арманына жетті . Мойны бұғаудан босады . Біз тәуелсіз ел болдық деп мінбеден сөйлеп , биік-биік тұғырдан көріндік . Қазақ хандығының 550 жылдық тойының атап өтілуі де халқымыздың Егеменді , Тәуелсіз « Мәңгілік ел » болғанымызды дәлелдейді . 