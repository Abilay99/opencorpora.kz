2015 жылдың 01 қаңтарынан бастап қолданысқа түскен Қазақстан Республикасының Қылмыстық кодексiне ( әрі қарай ҚР ҚК-і ) , Қазақстан Республикасының Қылмыстық-процестік кодексіне ( әрі қарай ҚР ҚПК-і ) және Қазақстан Республикасының Қылмыстық-атқару кодексіне ( әрі қарай ҚР ҚАК-і ) сотталғандарды шартты түрде мерзімінен бұрын босату , өтелмеген жазаны неғұрлым жеңіл жазаға ауыстыру мәселелері бойынша көптеген өзгерістер енгізілді . Сотталғандарды шартты түрде мерзімінен бұрын босату , өтелмеген жазаны неғұрлым жеңіл жазаға ауыстыру бойынша жадығаттарды қарау барысында ҚР ҚК-і , ҚР ҚПК-і , ҚР ҚАК-і және ҚР Жоғарғы Сотының 2007 жылғы 25 желтоқсандағы «Жазаны өтеуден мерзімінен бұрын шартты түрде босату және жазаның өтелмеген бөлігін неғұрлым жеңіл түріне ауыстыру туралы» №10 нормативтік қаулысы басшылыққа алынады . Бұл орайда , сотталғандарды шартты түрде мерзімінен бұрын босату туралы өтініш қаралғанда жоғарыда көрсетілген заң талаптары өтініш құжаттарына негізделіп , жан-жақты зерделеніп , дұрыс қолданылуы тиіс және жаңа Кодекстер талаптары осыған бағытталған деп айтуға болады . ҚР ҚК-нің 72 бабының талаптары бойынша 1 - егер сот адамның түзелуі үшін тағайындалған жазаны толық өтеуі қажет етілмейді деп танитын болса , сот бас бостандығын шектеуді немесе бас бостандығынан айыруды өтеп жатқан адамды осы баптың үшінші , төртінші және бесінші бөліктерінде көрсетілген мерзімдерді іс жүзінде өтегеннен кейін шартты түрде мерзiмiнен бұрын босатуы мүмкiн . Бас бостандығын шектеуді немесе бас бостандығынан айыруды өтеп жатқан адам осы баптың үшінші , төртінші және бесінші бөліктерінде көрсетілген мерзімдерді іс жүзінде өтегеннен кейін , қылмысымен келтірілген залалды толық өтеген және ол жазаны өтеудің белгіленген тәртібін қаскөйлікпен бұзбаған жағдайда , шартты түрде мерзiмiнен бұрын босатылуға жатады . Адамдардың қаза табуына әкеп соқтырмаған және аса ауыр қылмыстың жасалуымен ұштаспаған террористік немесе экстремистік қылмысы үшін тағайындалған бас бостандығынан айыруды өтеп жатқан адам , осы баптың үшінші , төртінші және бесінші бөліктерінде көрсетілген мерзімдерді іс жүзінде өтегеннен кейін , егер ол террористік немесе экстремистік қылмыстарды болдырмауға , ашуға немесе тергеп-тексеруге , террористік немесе экстремистік топтардың қатысушыларын әшкерелеуге белсенді түрде жәрдемдескен болса , сот оны шартты түрде мерзімінен бұрын босатуы мүмкін . Бұл ретте адам жазаның қосымша түрін өтеуден толық немесе ішінара босатылуы мүмкін . 2 - Бас бостандығынан айыру түрінде жазасын өтеуден шартты түрде мерзiмiнен бұрын босатылған адамға жазасының қалған өтелмеген бөлiгi iшiнде сот осы Кодекстің 44-бабы екінші бөлігінің қағидалары бойынша пробациялық бақылауды белгілейді . Шартты түрде мерзімінен бұрын босатуды қолдану кезінде адамға сондай-ақ Қазақстан Республикасының Қылмыстық-атқару кодексінде көзделген міндеттер жүктеледі . 3 - Сотталған адам : 1 ) онша ауыр емес немесе ауырлығы орташа қылмыс үшiн тағайындалған жаза мерзiмiнiң кемiнде үштен бiрiн ; 2 ) ауыр қылмыс үшiн тағайындалған жаза мерзiмiнiң кемiнде жартысын ; 3 ) аса ауыр қылмыс үшiн тағайындалған жаза мерзiмiнiң кемiнде үштен екісiн іс жүзінде өтегеннен кейін , сондай-ақ егер бұрын қолданылған шартты түрде мерзiмiнен бұрын босатудың күші осы баптың жетінші бөлігінің 1 ) және 2 ) тармақтарында көзделген негіздер бойынша жойылған болса ; 4 ) осы Кодекстің 120-бабы үшінші бөлігінің 3 ) және 5 ) тармақтарында , 121-бабы үшінші бөлігінің 3 ) және 5 ) тармақтарында көзделген қылмыстар үшін тағайындалған жаза мерзімінің кемінде төрттен үшін іс жүзінде өтегеннен кейін , сондай-ақ егер бұрын қолданылған шартты түрде мерзімінен бұрын босатудың күші осы баптың жетінші бөлігінің 3 ) тармағында көзделген негіздер бойынша жойылған болса ; 5 ) сотталған адам процестік келісімнің барлық талаптарын орындаған жағдайда , ауыр қылмыс үшін тағайындалған жаза мерзімінің кемінде үштен бірін не аса ауыр қылмыс үшін тағайындалған жаза мерзімінің кемінде жартысын іс жүзінде өтегеннен кейін ғана шартты түрде мерзiмiнен бұрын босату қолданылуы мүмкін . 4 - Жүкті әйелдерге , жас балалары бар әйелдерге , жас балаларын жалғыз өзі тәрбиелеп отырған еркектерге , елу сегіз жастағы және ол жастан асқан әйелдерге , алпыс үш жастағы және ол жастан асқан еркектерге , бірінші немесе екінші топтағы мүгедектерге жазаны өтеуден шартты түрде мерзiмiнен бұрын босату : 1 ) онша ауыр емес немесе ауырлығы орташа қылмыс үшін сот тағайындаған жаза мерзімінің кемінде төрттен бірін ; 2 ) ауыр қылмыс үшiн сот тағайындаған жаза мерзiмiнiң кемiнде үштен бiрiн ; 3 ) адам өміріне қолсұғушылықпен ұштаспаған аса ауыр қылмыс үшін сот тағайындаған жаза мерзiмiнiң кемiнде жартысын іс жүзінде өтегеннен кейін , сондай-ақ егер бұрын қолданылған шартты түрде мерзімінен бұрын босатудың күші осы баптың жетінші бөлігінің 1 ) және 2 ) тармақтарында көзделген негіздер бойынша жойылған болса ; 4 ) адам өміріне қолсұғушылықпен ұштасқан аса ауыр қылмыс не осы Кодекстің 120-бабы үшінші бөлігінің 3 ) және 5 ) тармақтарында , 121-бабы үшінші бөлігінің 3 ) және 5 ) тармақтарында көзделген қылмыстар үшін сот тағайындаған жаза мерзiмiнiң кемiнде үштен екісін , сондай-ақ егер бұрын қолданылған шартты түрде мерзімінен бұрын босатудың күші осы баптың жетінші бөлігінің 3 ) тармағында көзделген негіз бойынша жойылған болса ; 5 ) сотталған адам процестік келісімнің барлық талаптарын орындаған жағдайда , ауыр қылмыс үшін тағайындалған жаза мерзімінің кемінде төрттен бірін не аса ауыр қылмыс үшін тағайындалған жаза мерзімінің кемінде үштен бірін іс жүзінде өтегеннен кейін қолданылуы мүмкін . 5 - Сотталған адамның бас бостандығынан айыруды іс жүзінде өтеген мерзiмi алты айдан кем болмауы керек . 6 - Сот тағайындаған өмiр бойына бас бостандығынан айыруды өтеп жатқан адам , егер сот оның бұл жазаны одан әрi өтеуін қажет етпейдi деп таныса және ол бас бостандығынан айырудың кемiнде жиырма бес жылын іс жүзінде өтесе , шартты түрде мерзiмiнен бұрын босатылуы мүмкiн . Егер сот тағайындаған өмір бойына бас бостандығынан айыруды өтеп жатқан адам процестік келісімнің барлық талаптарын орындаса , ол бас бостандығынан айырудың кемінде он бес жылын іс жүзінде өтегеннен кейін шартты түрде мерзімінен бұрын босатылуы мүмкін . 7 - Шартты түрде мерзiмiнен бұрын босату қолданылған адам , егер жазаның қалған өтелмеген бөлiгi iшiнде : 1 ) екі және одан да көп әкiмшiлiк құқық бұзушылық жасап , олар үшiн оған әкiмшiлiк жаза қолданылса немесе шартты түрде мерзiмiнен бұрын босатуды қолдану кезiнде өзiне жүктелген мiндеттердi орындаудан дәлелсіз себеппен екі реттен артық жалтарса не бас бостандығынан айыру орындарынан босатылғаннан кейін таңдалған тұрғылықты жері бойынша тіркелу үшін бес жұмыс күні ішінде дәлелсіз себеппен келмесе , сот уәкілетті мемлекеттік органның ұсынуы бойынша шартты түрде мерзiмiнен бұрын босатудың күшiн жою және жазаның қалған өтелмеген бөлiгiн орындау туралы қаулы шығара алады ; 2 ) қылмысты абайсызда жасаса , сол сияқты жүктi әйел , жас балалары бар әйел , жас балаларын жалғыз өзі тәрбиелеп отырған еркек , елу сегіз жастағы және ол жастан асқан әйел , алпыс үш жастағы және ол жастан асқан еркек , бiрiншi немесе екiншi топтағы мүгедек қылмыстық теріс қылық , қасақана онша ауыр емес қылмыс жасаған жағдайларда , жаңа қылмыс үшін жаза тағайындау кезiнде шартты түрде мерзiмiнен бұрын босатудың күшiн жою не оны күшінде қалдыру туралы мәселенi сот шешедi . Егер сот шартты түрде мерзімінен бұрын босатудың күшін жойса , жаза үкімдердің жиынтығымен жаза тағайындау қағидалары бойынша тағайындалады ; 3 ) қылмысты қасақана жасаса , осы бөліктің 2 ) тармағында көрсетілген жағдайларды қоспағанда , сот оған үкімдердің жиынтығымен жаза тағайындау қағидалары бойынша жаза тағайындайды . 8 - Шартты түрде мерзімінен бұрын босату өлім жазасы түріндегі жаза кешірім жасау тәртібімен бас бостандығынан айыруға ауыстырылған адамға , адамдардың қаза табуына әкеп соққан не аса ауыр қылмыс жасаумен ұштасқан террористік немесе экстремистік қылмыс үшін сотталған адамға , жас балаларға жыныстық тиіспеушілікке қарсы қылмыс үшін сотталған адамға қолданылмайды . Осы орайда , жазасынан шартты түрде мерзімінен бұрын босату туралы өтінішпен түскен жадығатты қарау кезінде басты назар аударатын жағдай сотталғанның іс жүзінде тиісті түрде жазасының заңда көзделген бөлігін өтегенін , одан кейін қылмысымен келтірілген залалды толық өтегенін және ол жазаны өтеудің белгіленген тәртібін қаскөйлікпен бұзбағанын анықтау қажет . Сонымен бірге , ҚК-нің 73 бабының талабына сай 1 - Онша ауыр емес , ауырлығы орташа немесе ауыр қылмыс үшiн бас бостандығынан айыруды өтеп жатқан адамға , ол қылмыспен келтірілген залалды толық өтеген не жазаны өтеудің белгіленген тәртібін қаскөйлікпен бұзбаған жағдайда , сот жазаның қалған өтелмеген бөлiгiн неғұрлым жеңiл жаза түрiмен ауыстыруы мүмкін . Бұл ретте адам , өмір бойына тағайындалған жазаларды қоспағанда , жазаның қосымша түрін өтеуден толық немесе ішінара босатылуы мүмкін . 2 - Жазаның өтелмеген бөлiгi , сотталған адам онша ауыр емес және ауырлығы орташа қылмыс жасағаны үшiн жаза мерзiмiнiң кемінде төрттен бірін , ауыр қылмысы үшiн немесе бас бостандығынан айыру түрiндегi жазаны өтеуден бұрын шартты түрде мерзiмiнен бұрын босатылған және жазаның қалған өтелмеген бөлiгi кезеңiнде жаңа қылмыстар жасаған адам жаза мерзiмiнiң үштен бірін іс жүзінде өтегеннен кейiн неғұрлым жеңiл жаза түрiмен ауыстырылуы мүмкiн . Жазаның өтелмеген бөлiгiн неғұрлым жеңiл жаза түрiмен ауыстыру адамдардың қаза табуына әкеп соққан не аса ауыр қылмыс жасаумен ұштасқан террористік немесе экстремистік қылмыс , сондай-ақ қылмыстық топтың құрамында жасалған қылмыс , жас балаларға жыныстық тиіспеушілікке қарсы жасалған қылмыс үшін сотталған адамдарға қатысты қолданылмайды . 3 - Жазаның өтелмеген бөлiгiн ауыстыру кезiнде сот бас бостандығынан айырудың төрт күніне бір айлық есептік көрсеткіш есебiмен айыппұлды не бас бостандығынан айырудың бiр күнiне бас бостандығын шектеудің бiр күнi есебiмен бас бостандығын шектеуді таңдауы мүмкiн . Айыппұлға ауыстырудың шарты қылмыспен келтірілген залалды толық өтеу болып табылады . 4 - Онша ауыр емес , ауырлығы орташа , ауыр қылмыстар немесе аса ауыр қылмыстар үшін бас бостандығынан айыруды өтеп жатқан адамға , егер ол жазаны өтеу кезеңінде қылмыстық топ жасаған қылмыстарды ашуға және тергеп-тексеруге ықпал еткен не процестік келісімнің барлық талаптарын орындаған жағдайда , сот қалған өтелмеген жазасының жартысынан аспайтын бөлігін қысқарта алады . Жаңадан қолданысқа енгізілген ҚР ҚК-де жазаның қалған өтелмеген бөлiгiн неғұрлым жеңiл жаза түрiмен ауыстыруы мәселесі жан-жақты қаралып , қолдану аясы кеңейіп , сотталғандар үшін заңмен үлкен жеңілдіктер жасалғанын , керісінше , адамдардың қаза табуына әкеп соққан не аса ауыр қылмыс жасаумен ұштасқан террористік немесе экстремистік қылмыс , сондай-ақ қылмыстық топтың құрамында жасалған қылмыс , жас балаларға жыныстық тиіспеушілікке қарсы жасалған қылмыс үшін сотталған адамдарға заңның бұл талаптары күшейтіліп , қолданылмайтынын байқауға болады . Сонымен қатар , сотталған адамның жасаған қылмысының санатына байланысты өтініш беру үшін жаза мерзімінің өтеу мөлшері деңгейінің қысқартылғанын атап өтуге болады . Қазіргі қолданыстағы ҚК-тің 73 бабының 2 бөлімінің талабына сай жазаның өтелмеген бөлiгi , сотталған адам онша ауыр емес және ауырлығы орташа қылмыс жасағаны үшiн жаза мерзiмiнiң кемінде төрттен бірін , ауыр қылмысы үшiн немесе бас бостандығынан айыру түрiндегi жазаны өтеуден бұрын шартты түрде мерзiмiнен бұрын босатылған және жазаның қалған өтелмеген бөлiгi кезеңiнде жаңа қылмыстар жасаған адам жаза мерзiмiнiң үштен бірін іс жүзінде өтегеннен кейiн неғұрлым жеңiл жаза түрiмен ауыстырылуы мүмкiндігі қарастырылған . ҚР ҚК-нің 73 бабының 2 бөліміне сәйкес , жазаның өтелмеген бөлiгiн неғұрлым жеңiл жаза түрiмен ауыстыру адамдардың қаза табуына әкеп соққан не аса ауыр қылмыс жасаумен ұштасқан террористік немесе экстремистік қылмыс , сондай-ақ қылмыстық топтың құрамында жасалған қылмыс , жас балаларға жыныстық тиіспеушілікке қарсы жасалған қылмыс үшін сотталған адамдарға қатысты қолданылмайды . Сондай-ақ , ҚК-нің 73 бабының 3 бөлімінде жазаның өтелмеген бөлiгiн ауыстыру кезiнде сот бас бостандығынан айырудың төрт күніне бір айлық есептік көрсеткіш есебiмен айыппұлды не бас бостандығынан айырудың бiр күнiне бас бостандығын шектеудің бiр күнi есебiмен бас бостандығын шектеуді таңдауы мүмкiн . Айыппұлға ауыстырудың шарты қылмыспен келтірілген залалды толық өтеу болып табылады . Қорыта келгенде , бұл өзгерістер қылмыстық жазаны ізгілендіріп , түзеу мекемелерінде сотталғандардың тәртіптерін түзеп , қылмыспен келген зиянды толық өтеп , тәртіп бұзушылыққа жол бермей , яғни олардың бостандыққа шығуына үлкен мүмкіншіліктер туғызу бағытында жасалған үлкен жеңілдіктер екенін көрсетеді . 