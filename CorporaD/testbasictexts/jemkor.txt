Жемқорлықпен күресті әр ел әртүрлі тәсілді пайдаланып жүргізеді . Бірі заңының мықтылығына , жазаның қаталдығына иек артса , енді бір ел жемқорлыққа жол бермеу үшін мемлекеттік қызметкерлерге қойылатын талапты көтеріп , олардың жалақысын жоғарылатуды жөн санайды . Тағы бір елдер сыбайластыққа жол бермеудің жолы құқықтық түсіндіру , кеселдің алдын алу деп біледі . Қазақстан жас мемлекет болғандықтан , дамыған елдердің жемқорлыққа қарсы қолданған тәжірибесінің барлығын зерделеп , артық-кемін екшеп , өз қызметтерінде қолдануға тырысуда . Ең алдымен бұл кеселді жоюға бағытталған заңымыз 1998 жылдан бері қолданылып келеді . Одан бөлек , жемқорлыққа тыйым салатын кешенді бағдарламалар да жүйелі жасалуда . Сондай-ақ Елбасының жыл сайынғы Жолдауларында да жемқорлықтың зардабы , оны болдырмаудың мақсат-міндеттері тұрақты көтерілуде . Әсіресе , бұл күресте күштік құрылымдарға ерекше салмақ жүктелген . Ел Президенті Назарбаевтың « Қазақстан-2050 » стратегиясы мен 2010-2020 жылдар аралығындағы құқықтық саясат тұжырымдамасында құқық қорғау жүйесін одан әрі дамыту мен жетілдіру көзделген болатын . Осы мақсаттарды жүзеге асыруда 2014 жылы Қазақстан Республикасының жаңа Қылмыстық , Қылмыстық атқару , Қылмыстық-процестік және Әкімшілік құқық бұзушылық туралы кодексі қабылданды . Сонымен қатар , мемлекеттік басқару саласы реформаланды . Жемқорлық-іштен шалатын , елді дамытпайтын , қоғамды өсірмейтін дерт . Мұндай кемшіліктен дамыған елдердің өзі сақтандырылмаған . Содан болар , бұл елдерде кеселге қарсы тұрудың , жемқорлықтың себеп-салдарын анықтап , оның алдын алудың жолдары барынша тиімді қарастылған . Сыбайлас жемқорлық – заман ағысымен бірге өсіп-өркендеп , мол қаражат және қоғамдық бәсекелестік пайда болған жерлерге тамырын жайып , бүгінгі күнге дейін жойылмай отырған кеселдің бірі . Бұл кесел дамушы елдердегідей біздің жас мемлекетімізге де зор нұқсан келтіріп отыр . Одақтастар елдер ішінде алғаш рет жоғарыдағы қағидаларды құқықтық тұрғыда жүйелеп , « Сыбайлас жемқорлыққа қарсы күрес туралы » Заңды қабылдауды Қазақстанның жемқорлыққа қарсы ымырасыз күрес жариялағанын дәлелдейді . Міне осы құқықтық құжат өмірге келген 1998 жылдан бері сыбайластықпен күрестің , парақорлықты жоюдың , кеселді болдырмаудың , індеттің алдын-алудың тәсілдері қолданылып келеді . Әрине , сыбайлас жемқорлық дәрі беріп емдейтін сырқат емес . Айналасындағы салауатты , таза және сау ортаны шарпып , тыныс-тіршілігін тарылтатын , заңсыз әркеттермен қоғамдық ортаның және мемлекеттік органдардың , ұйымдардың , дара кәсіпкерлердің , азаматтардың қызмет етуіне қатер төндіретін қауіпті дертті болдырмаудың тетігі халықтың өзінде . Бұл дерттің алдын алып , қоғамға таралу жолдарын кесіп , оның ұлғаюына жол бермеу барша қазақстандықтар үшін ортақ мінбет . Ол үшін аталған дертке қоғам болып ат салысып , қарсы жұмылуымыз қажет . Сонда ғана ел мүддесі үшін зор үлес қосатынымыз және халық сенімінен шығатынымыз анық . Жемқорлық ірі немесе ұсақ болып бөлінбейді . Жемқорлықтың аты- жемқорлық . Ал , теориялық аспектіден қарайтын болсақ , жемқорлықтың түрлері бар . Атап айтқанда , « саяси » , « экономикалық » , « халықаралық » жемқорлық пен « төменгі » жемқорлық . Яғни , « элиталық » анда-санда кездессе де , ол жемқорлықтың көлемі ауқымды болады . Ал , ең қауіпті жемқорлық – күнделікті тұрмыста кездесетін « төменгі » жемқорлық болып табылады . Олар , оқу орындарында , бала-бақшада , сондай-ақ , мемлекеттік қызмет көрсету саласында кездеседі . Елдің экономикасын артқа тартатын , бәсекелестікке кері әсер ететін жемқорлық – « төменгі » жемқорлық . Сондықтан , жаңа құрылған агентіктің бірден-бір мақсаты – халық арасында , мектеп деңгейіндегі оқушылардың сана-сезіміне осы жемқорлық жат құбылыс екенін жеткізу болып табылады . Өздеріңізге белгілі 2015 жылы 18 қараша күні №410-V ҚРЗ « Сыбайлас жемқорлыққа қарсы іс-қимыл туралы » Қазақстан Республикасының Заңы бекіп , қазіргі таңда толық күшіне еніп жүріп жатыр . Ақтөбе облыстық сотында , аудандық және оған теңестірілен соттарында сыбайлас жемқорлыққа қарсы күрес іс-шаралары өте жақсы деңгейде қойылған . Барлық өткен семинар сабақтарында , жиналыстарда , судьялардың жалпы аралық мәжілістерінде , жоспар бойынша өткізілген дөңгелек үстелдерде міндетті түрде сыбайлас жемқорлық жөнінде түсіндіріп , ескертулер айтылып отырады . Барлық соттардың ғимараттарында сыбайлас жемқорлыққа қарсы үгіт-насихат ретінде « стендтер » орналасқан . Сенім телефондарының номерлері сот ғимаратына кіретін бөлмеде ілінген . Осы істелген қыруар жұмыстардың арқасында 2011- 2016 жыл аралығында Ақтөбе облыстық соттарының судьялары мен сот мамандарының арасында сыбайлас жемқорлық қылмыстарына жол беру болған жоқ . 