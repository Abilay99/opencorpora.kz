Міне , Ұлы Отан соғысының жеңіспен аяқталғанына 70 жыл өтті . Бұл сол кездегі кеңес халқының ержүректілігі мен төзімділіктерін паш ететін , тарихта мәңгілік қалатын күн . Бұл күнді соғыстың алғы шептерінде қайсарлықпен шайқас жүргізіп , ерліктің сан үлгісін көрсеткен ардагерлер тойлайды . Бұл мейрамды өздерінің тылдағы қажырлы еңбегімен жеңісті шыңдаған , станоктың қасынан , егін даласында , күні-түні мал бағып , тынымсыз жұмыс істеген жұмысшылар , ауыл адамдары тойлайды . Бұл мейрамды біздің аяулы да даңқты әйелдеріміз - өздерінің әкелерін , ерлерін , ұлдарын және сүйіктілерін көзінен жасы сорғалай жүріп төзімділікпен күткен , олардың орнын жоқтатпаған аналар мен жұбайлар , қалыңдықтар мен қыздар тойлайды . Бұл мейрамды өздерінің әкелері мен ағалары қанын төгіп , жанын қиып бақытты өмірін қамтамасыз еткен Ұлы жеңістің құрдастары тойлайды . Ұлы Жеңіс күні елі мен жері үшін жанын пида еткен , туған-туысқандарына , жақын-жарандарына , туған жеріне , ауылына оралмай қалған қаһарман ерлерді бүкіл елі болып еске түсіреді . Бұл мейрамды бұрынғы кеңес одағына кірген 15 одақтас республика халқымен бірге , кеңес халқы неміс басқыншыларынан азат еткен Еуропа елдерінің Варшава мен Прага , Будапешт пен Бухарестің , София мен Белградтың , Париж бен Венаның , жер шарының басқа да көптеген қалаларының тұрғындары тойлайды . Ұлы Отан соғысы халқымызға төнген ең ауыр күндер болды . Сол кездегі Кеңес Одағының басқа халқымен бірге жауды талқандап , жеңіске жету ісіне қазақ халқы да өзінің лайықты үлесін қосты . Қазақстандық жауынгерлер Брест қамалынан бастап Берлинге дейін барды . Қазақ ел басына күн туғанда жалғыз жанын қу шүберекке түйген жауынгер халық болған . Ұлан байтақ даласының бір тұтам жері үшін қорқу деген сезімді жүрегінен жұлып алып тастаған . Тіпті арыға бармай-ақ кешегі Ұлы Отан соғысының әлі сарғайып үлгермеген қатпарлы парақтарына үңіліп қарасақ қазақтардың қанды қырғында қаймықпай соғысқанына анық көзіміз жетеді . Оған мысал айқас алаңдарында өшпес ерлік жасаған жүз қазақтың ( ең соңғысын арада 50 жыл өткен соң Бауыржан Момышұлы алды ) Кеңестер Одағының батыры атағын алғанын айтсақ та жетеді . Бұны сол кездегі 2 , 5 - 3 млн қазаққа шаққанда басқа халықтардың алдына шығып кетеді екен . Ердің ері шыдайтын жаңбырша жауған оқ пен қарша бораған бомбаның арасында олардың нәзік жүректері тасқа айналып , гүл ғұмырлары ажалдың қанды тырнағына ілікті . Сол бір сұрапыл жылдары қазақ халқы өзінің Отанына , жеріне деген патриоттық сезімін , ұлттық мақтанышын дәлелдеді . Сол жылдары Қазақстан миллиондаған босқындарды өз бауырына аналық мейірімімен тартушы , эвакуацияланған завод пен фабрикаларға , майданға керекті оқ -дәрі мен азық-түлік жеткізуші үлкен арсеналға айналды . Шығанақ Берсиев сияқты еңбек ерлерімен қатар иықтарына үлкен ауыртпалық түскен еңбек даласында миллиондап жұмыс істеген әйелдерсіз , жасөспірімдер мен қарттарсыз Жеңіс күнін көзге елестету мүмкін бе еді ? Ешқашанда жауынгер ерлігі мен жеңісті еңбегімен соққан еңбекшінің ерен ерліктері ұмытылмайды . Мұғалжар ауданының №2 аудандық сотының ұжымы Ұлы Отан соғыс ардагері , тоқсанның торқалы жасына жеткен Петуненков Николай Васильевичпен кездесті . Бұл Жеңіс күндері қарсаңындағы кездесуінде , ол , қиын-қыстау заманында болған жайттар туралы айтты . Ардагеріміз 17 жасында соғыс майданына шыққан . 1943-1951жж аралығында әскер қатарында болған . 1944 жылы оң жақ көзінен жарақат алып , 3 ай госпитальда жатып , емделіп болған соң қайта майданға кеткен . Литва , Латвия елдеріне дейін барған , соғыс барысынды Момышұлының дивизиясында болып , Момышұлы мінезі туралы , ол кісінің қатал әрі адал екенін мәлім етті . Қазір Николай Васильевич Ембі қаласында зайыбы Петуненко Лидия Алексеевнамен әдемі ғұмыр кешуде . Некелерін соғыс аяқталған жылдары 1956 жылдың 1 наурызында қиған . 2 қыз 1 ұлы бар , сонымен қатар немере-шөберелерін де тәрбиелеген . Фашистермен соғысқан сұрапыл майданнан тірі оралғаны , бастан кешкен ауыр жайттарын баяндағаны патриоттық сезімге дөп тиіп , көңілге қуаныш ұялатты . Сол заманның ащысын да , тұщысын да бірдей көрген ардагер өзінің басты арманы орындалып , кейінгі ұрпаққа бейбіт өмір сыйлағаны үшін қуанышты . Петуненков , Ұлы Отан соғысының ардагері : Қазір бейбіт заманда өмір сүріп жатқанымыз үлкен бақыт . Біздің көргенімізді ұрпағымыз көрмесін деп әрдайым тілеп жүремін . Ал біз , өз кезегімізде , ардагерге рахметімізді айтып , ескерткіш сыйлықтарымызды табыс еттік . Соғыстағы , одан соң бейбітшіліктегі істеріне ризашылығымызды білдірік . Өмірлері бізге үлгі екенін айтып , қос қолымызбен ардагер қолын алып , кеудемізге қысып , ұзақ ғұмыр тіледік . Бүгінде біздің азаматтық міндетіміз – болашақ ұрпақты Отанын сүюге , елінің , жерінің адал патриоттары , достық пен бірлік туралы түсінік беру арқылы отан сүйгіштікке тәрбиелеу . 