Зейін . Психикалық құбылыстардың ішінде зейіннің алатын орны ерекше . Ол дербес психикалық процесс болып табылмайды . Сөйтсе де ол әрқашан адамның іс-әрекетіне , таным процесіне қатысады . Зейін – психологиялық феномен , ол туралы пікірталастар , ғасырлар бойы жалғасып келеді . Ғалымдардың бірқатары « зейін тәуелсіз процес ретінде өмір сүре алмайды , ол тек қана кез келген психикалық процестің немесе адам іс- әрекетінің бір жағы ретінде көріну » деп тұжырымдайды . Басқалары зейінді тәуелсіз процес , өзінің ерекшелігі бар , олар анатомиялық және физиологиялық өзін басқаратын құрылымына сүйеніп басқа таным процестерінің міндетін атқаруын , динамикасын және психикалық ахуалдың ерекшеліктерін қарастырғанда маңызы бар екенін айтады . Зейін – сезім мүшелері арқылы бір ақпаратты іріктейтін , басқаларды елемейтін ( саналы немесе санасыз ) процес . Зейін деп - адам санасының белгілі бір затқа бағыттала тұрақталуын көрсететін құбылысты айтады . Дәлірек айтқанда , зейін дегеніміз айналадағы объектілердің ішінен керектісін бөліп алып , соган психикалық әрекетімізді тұрақтата алу . Мысалы , оқушы математикадан есептер шығарып отыр . Ол бұған соншама үңілген , мұнысы психикалық кейпінен жақсы көрінеді ( бала көзін қадайды , шұқшия үңіледі , демін ішіне тартады ) Оқушы есептің шығару жоспарын ойлайды , оның бірінен кейін екіншісін шығарады . Есеп шығарып болып , азғантай үзілістен кейін тарихты , одан соң географияны оқуға көшеді . Сабағын оқып болғаннан кейін , түрлі нәрселермен айналысады . Осы көріністердің бәрінде де бала әрекеттің әрбір түріне өз зейінін ұйымдастырып , басқа объектілерден ойын бөліп отырады . Осындай түрлі кезеңдере бала психикасының белгілі бір объектіге бағыт алып және сонда азды-көпті тұрақтап отырғанын көруге болады . Адамға тән әрекеттің кез келген түрінде зейін орын алмаса , оның нәтижелі болуы қиын . Орыс педагогикасының атасы Ушинский зейіннің маңызын былайша көрсеткен еді . « Зейін адам санасынан қорытылып өтетін барлық ойды аңғартатын , адам жанының жалғыз ғана есігі болып табылады , демек , бұл есікке ілімнің бірде-бір сөзі соқпай ете алмайды , егер де ол соқпай өтсе , онда баланың санасында ештеңе де қалмайды » . Зейінсіз айналадағы нәрсені қабылдау , түйсіну мүмкін емес . Өйткені адам өз өмірінің әрбір кезеңдерінде бір нәрсені қабылдайды не есіне түсіреді , бірер нәрсені қиялдайды , бір нәрсе жөнінде ойлайды . Ал зейін болса , өз алдына бұлардан дербес кездеспейтін , қайта солармен бірлесіп келетін психикалық әрекеттің айрықша бір жағы , санадағы ерекше сипаты болып табылады . Психикалық құбылыстар зейінге түрліше әсер етеді . Сезім зейінді күшейте түсуге не оны бөліп жіберуге себепші болады . Мәселен , бір объект жағымды сезім туғызып зейінді күшейтеді де , ал көрші кластан естілген ән-күй сабақ тыңдап отырған баланың зейінін төмендетеді . Ерік , ой , қиял процестері де зейінге түрліше әсер етіп отырады . Зейіннің физиологиялық механизмі өте күрделі . Оның негізі - нерв жүйесінің әр түрлі деңгейде тұрған сезгіштік қызметі . Сезгіш дегеніміз - ми қабығының төменгі қатарында орналасқан ретикулярлық формациялар деп аталатын анатомиялық және функционалдық ерекшелік . Ретикулярлық формацияның өрлеуші , төмендеуші дейтін екі түрі бар . Ол бір импульстерді сиретіп тежеп , екіншілерін күшейтіп , ми қабығына талғап жеткізіп отырады . Осының нәтижесінде сананың айқындығы реттеледі . Ми алаптары жұмысының реттеліп ( қозьп , тежеліп ) тұруы нәтижесінде әр қилы психикалық әрекет жүзеге асады . Әр түрлі импульстер жоғарыдан ( ми қабығынан ) төменгі ми алаптарына ( ми бағанасы ) келіп , оларды өзіне бағындырады . Бұл - төмендеуші ретикулярлық формация деп аталады . 1958-1960 жж АҚШ ғалымы Мэгун , Италия ғалымы Моруций импульстардың төменнен жоғары ми алаптарына жетіп , олардың жұмысына әсерін тигізе алатынын дәлелдеді . Мұны - өрлеуші ретикулярлық формация дейді . Зейіннің физиологиялық негіздерін Павлов ашқан нерв процестерінің өзара индукция заңына байланысты түсінуге болады . Павлов , егер ми қабығының бір алабында қозу процесі пайда болса , осымен байланысты қалған алаптарында тежелу прцестері пайда болатындығын айтқан . Мәселен , адам бар ойымен іске қызу берілсе , басқа нәсерлер туралы ойлай алмайды . Осы кезде мидың бір алабында күшті процесі болып жатады да , айналасындағы алаптарда тежелу болады ( теріс индукция заңы ) . Физиолог , ғалым Ухтомский ми қызметінің заңдылықтарын зерттей отырып , доминанта принципі жөнінде ілім жасады . Сыртқы дүниенің көптеген тітіркендіргіштерінің ішінде біреуі миға көбірек әсер етеді де , мидың бір алабын қаттырақ , күштірек қоздырады , осындай алапты доминанта деп атаған . Доминанта - латынның доминанс деген сөзі , қазақша үстемдік ету деген мағынада . Бұл принцип бойынша мидағы қозу ошағының белгілі бір алабындағы қозу күшейіп , өзге алаптардың қызметіне үстемдік етеді . Сөйтіп жаңадан пайда болған қозу ошақтарын тежеп қана қоймай , оларды өзіне бағындырып , нерв жұмысын күшейте түседі . Мидың осы күшті қозғыш алабы қалған алаптардағы әлсіз қозу процестерін өзіне тартып альп отырады . Осыдан мидың күшті қозған алабы онан бетер күшейеді . Мәселен , қызық кітапқа беріле оқығанда адамға кейбір бөгде тітіркендіргіштердің бөгет жасамайтыны , қайта олардың біздің ойымыздың күшеюіне жәрдемдесетіні байқалады . Доминанта принципі зейіннің бір затқа ғана ерекше бағытталып , басқа тітіркендіргіштерді елемей қалатын жағдайын түсінуге мүмкіндік береді . Зейіннің шоғырлануын адамның белгілі бір іске ықылас-ынтасымен берілгендігінен көруге болады . Зейінділік сондай-ақ адамның сырт пішінінен де байқалады . Мысалы , адам бір нәрсеге зейін салғанда қимыл-қозғалыс тежеліп , сезім мүшелерінің бәрі сол нәрсеге қарай бағытталады . Ухтомский өзіне дейінгі ашылған нерв орталықтарының жұмыс принциптері рефлекторлық реакция орталықтары ара қатынасының үйлестік маңыздылығын түсіндіре алмайтындығын айтты , себебі олардың мазмұнында реакцияның таңбалық бағасы , яғни таңбалы процесті бейнелейтін жүйенің тарихының жоқтығы . Ағзаның жұмыс қабілетін нақ сол таңбалы реакциялар жоғары және тұрақты қамтиды : жаттыгулар , белсенді демалыс , ойлау , шығармашылық әрекет содан көрінеді . Осы айтылған доминанта ілімінің аумағы ешқандай авторлардың назарында болмаған , ал Ухтомский құрған еңбек физиологиясы лабораториясында осы мәселе тәжірибе жүзінде және теориялық тұрғыда дамытылып келді . Ол доминантаны жалпы маңызы бар жұмыс принципі ретінде қарастырды . Соның нәтижесінде доминанта жүйесін қарастырушы фактор ретінде Ухтомскийге көптеген күрделі сұрақтарды : мидың интеграциясын және тұтастығын ғана емес , қылықты да , жеке адамның рухани өмірінде , жалпы адамзатты тұтастай - психология және социология денгейінде шешуге көмектесті . Осы айтылғандар Ухтомскийдің жекелік сапасында өзінің зерттеулерімен қызығушылықтарын жалпы адамзат міндетімен ұштастыратынын дәлелдейді . Ухтомскийдің доминанта теориясының мәнін Павловтың " Қозудың оптимальдық алабы " дейтін теориясы онан сайын толықтыра түседі . Павловтың оптимальдық көзу алабы теориясы ырықты зейіннің табиғатын физиологиялық тұрғыдан өте жақсы түсіндіреді . Ухтомский доминантаның психологиясы мен физиологиясының ара қатынасын төмендегіше түсінді : бір жағынан сана өз әрекетін кортикалдық доминанта негізінде орындайды , ал басқа жағынан сананың жемісті жұмысын қамтитын рецепциялардың , әсерлердің бағыттылығын , сипатын өңдейтін доминанталарды тәрбиелейді . Доминанта - орталықтар арасындағы теңдіктің бұзылуын көрсетеді . Ол өзінің бағыттылығымен ағзаны жаңа мүмкіндіктермен толықтырады . Қозу процесі ешқашан да ми қабығына біркелкі тегіс тарамайды , өйткені онда әр уақытта қозу пайда болатындай жағымды « оптимальдық жағдай » жасалып отырады . Оптимальдық қозуы бар осы алап – ми қабығының творчестволық бөлімі , ырықты зейіннің физиологиялық негізі . Бұл жөнінде Павлов былай дейді : « Бас сүйегінің сыртынан біз іштегі миды байқай алатын болсақ , онда ми сыңарларының оптимальдық қозу пайда болатын жері жаркылдап көрінсе , біз ойлап отырған саналы адамньгң ми сыңарларында формасы және шамасы өне бойы өзгеретін тамаша тұрлаусыз жарқылдаған сәуле дағын көрер едік , бұлар ми сыңарларының барлық жерлерін алып жатқан азды-көпті қара көлеңкенің ішінде үздіксіз қозғалып жүрген болар еді » . Ұлы физиолог оптимальдық қозу үнемі қозғалыста болатындығын айта келіп , оның мида ауысып отыруының өзі зейін бағытының да өзгеріп отыруы деп түсіндірді . Мидағы тежелулердің бірінен екінші сапқа түсуі , біреулерінің күшейіп , алдыңғы сапқа шығуы осы оптимальдық қозу алабының жұмысы болады . Оптимальдық қозуы бар алап ( өзара индукция заңы ) мидың баска бөліктеріндегі тежелуді күшейтеді . Мұндай жағдайда адам зейіні бір жерге күшті шоғырланады да , ол қалған объектілерді байқамайтын болады . Оптимальдық қозу алабын екінші сигнал жүйесінен шыққан сигналдар қуаттап отыратындығын , сөздік сигналдар ми қабығындағы осындай алаптардың бір-біріне ауысуын тездетіп отыратындығын , сайып келгенде , психикалық әрекеттің талғамалы сипатта болатынын жақсы көрсетеді . Бір нәрсеге зейін аудару адамның сыртқы кейпінен де ( дененің , бастың , көздің түрлі қозғалыстары , бет бұру , үңілу , құлақ тігу ) жақсы көрінеді . Бірақ бір қарағанда зейін анық байқала да қоймайды . Өйткені , осы айтылғанға біршама ұқсас сыртқы көріністерді өмірде жиі кездестіруге болады . Сондықтан да , кейбір мұғалімдер сыныптағы оқушылардың кескініне карап , бір дегеннен баланың сабаққа қаншалықты зейінді , не зейінсіз отырғанын ажырата алмайды . Бұл , әсіресе , тәжірибесі аз жас мұғалімдерде жиі кездеседі . Зейін ырықты , ырықсыз және үйреншікті болып үшке бөлінеді . Ырықсыз зейін . Сыртқы дүниенің кез келген объектілері кейде ырықсыз-ақ біздің назарымызды өзіне тартады . Күшті , ерекше , қатты , күтпеген тітіркеңдіргіш ырықсыз зейін тудырады . Күтпеген жерден шыққан айғай , ашық терезеден ұшып кірген көбелек , қарсы бөлмедегі күлкі , кіріп келген адам - мұндай тітіркендіргіштердің бәрі балаларда қозудьң басты ошағының орнын өктем түрде алып , қалған әсерлердің бәрін ығыстырады да , олар бағынышты жағдайға түсіп қалады . Міне , 1 сыныптың оқушылары математикалық мысалдарды шығаруда еңбектеніп отыр дейік , кенеттен дәлізде еденнің қатты дүрсілдеп , біреудің жүгіріп , қарқылдап күлгені естілді . Оқушылардың зейіні тез арада жұмыстан ауытқып , көңіл қоюлары бұзылды . Балалар мұғалімнің не айтып тұрғанын тіпті естімейді де . Оның өздері оқушылардың санасына жетпейді , қозу туғызбайды да , қабылданбайды . Мұғалім сабақ үстінде дауыс және сөз екпінін өзгерте отырып оқушыларды ырықсыз зейін тудыра алады . Тітіркендіргіштің күші , жаңалығы , ырықсыз зейін тудырады . Мәселен , жаңа маркалы автокөлік , не қабырға газетінің жаңа нөмірін көріп қалсақ , оған еріксіз назар саламыз . Зейіннің осындай қасиеттерін ескеріп , сабақта түрлі кернекті құралдарды пайдалану жемісті нәтижелер бермек . Әсер етіп тұрған тітіркендіргіштің басталуы мен аяқталуы - ырықсыз зейінді тудырудың қайнар көзі . Адамның таным әрекетінде көңіл-күйге қатты әсер ететін нәрселер де ырықсыз зейін тудырады . Мысалы , бояуы қанық заттар , құлаққа жағымды әуенді дыбыстар , хош иісті өсімдіктер мен нәрселер . Адамды таңдандырып , сүйсіндіретін нәрселер де зейінді өзіне еріксіз аударады . Көркемөнер туындыларының адам сезіміне күшті ықпал етуі де ырықсыз зейін тудырып , танымдық процестер мен ойлау әрекетін күшейте түседі . Ырықсыз зейіннің тұрақты болуы адамның ықылас-ынтасы мен қызығуының артуына байланысты . Мәселен , көшемен кетіп бара жатқан адамның бояулы афишаға көзі түссе , оған мойнын бұрады не полицияның ысқырығына жалт қарайды Адам өмірінде ырықсыз зейін елеулі орын алады . Зейіннің бұл түрі әсіресе жас балаларда жиі кездеседі . Өйткені балалық дәуірде адамның күрделі іс- әрекеттері ( оқу , еңбек ) белгілі жүйеге келе қоймайды да , осының нәтижесінде оның психикасы өте нәзік , түрлі сыртқы әсерге берілгіш келеді . Әрине , бұдан бала есейген соң , оның ырықсыз зейіні маңызын жояды деген қорытынды тумау қажет . Адам өмірінің барлық кезеңдерінде ырықсыз зейін тиісінше орын алып отырады . Қызығу - ырықсыз зейінді туғызады . Өйткені қызықты іске көңіліміз тез ауады . Мәселен , қызықты кітап оқуға ырықсыз зейін жеткілікті . Ал қызықсыз кітапты оқу- ырықты зейінді керек етеді . Ырықты зейінде де қызығу орын алуы тиіс . Бірақ ырықты зейін де жанама , дәнекерлі қызығуды керек етеді . Мұнда адам өз ісінен шығатын нәтижеге қызығады , оны орындау үшін күш жұмсайды , өйтпесе іс өнбейді , күткен нәтижеге қол жеткізе алмайды . Ырықсыз зейіннің көрінуіне төмендегі жағдайлар себеп болады : а ) күшті тітіркендіргіштер ( көзді аштырмайтын жарық , қанық бояулы заттар , қатты дауыс , мұрын жаратын иіс ) , заттар мен құбылыстардың жаңалығы мен қозғалысы ( мәселен , адамның үстіндегі киімінің өзгеруі , дыбыстың , жарықтың артуы не кемуі ) ; ә ) адамның сыртқы дүниедегі объектілерге қатынас жасауының дәрежесі ( қызығу , қажетсіну , көңіл күйінің хош болуы ) ырықсыз зейіннің тууына жақсы әсер етеді . Ырықты зейін - әрекетті саналы түрде ерік күшін жұмсау арқылы орындалуынан көрінеді . Бұл зейінді ерікті немесе белсенді зейін деп те атайды . Сананың әрекеттің белгілі шарттарымен байланысты болып , бір объектіге бағытталуын - ырықты зейін дейміз . Ырықты зейіннің психологиялық мазмұны адамның іс-әрекетіндегі алға қойған мақсатымен , ерік күшімен байланысты . Көлік жүргізуші шофер , есеп шығарушы есепші , тәжірибе жүргізуші ғалым алдын ала мақсатын белгілеп , оны орындап шығу үшін соған саналы әрекетін бағытгайды . Олай етпеген жағдайда мақсатты ісінен нәтиже шығара алмас еді . Мектептегі оқу-тәрбие істерінің бәрі де балалардың ырықты зейінін қалыптастырып , дамытып отыруды қажет етеді . Бұл үшін оқу әрекетін балалардың шама-шарқына орай қызықты етіп ұйымдастырылуға тиісті . Талпынысының нәтижелі болуы - баланың өзіне деген сенімін арттырады . Сабақты оқушылардың жас ерекшеліктеріне қарай түрлендіре жүргізіп , әр түрлі әрекет жасатып , ырықсыз зейінін ырықты зейінге аударып отыру керек . Мысалы , сабақ үстіндегі артық сөз , қимыл белсенді жұмыс істеп отырған оқушының көңілін бөледі . Жұмыс орнының қолайлы болуы - ырықты зейіннің тұрақты болу шартының бірі . Жұмыс орнында кісінің көңілін бөгде тітіркендіргіштер алаңдатпауы керек . Мысалы , сабақ үстінде айтылған артық сөз баланың белсенді жұмыс істеп отырған көңілін бөледі . Ырықты зейінді дұрыс ұйымдастырудың маңызды шарты - адамның психикалық күйі . Шаршап- шалдығып отырған адамның зейіні тұрақсыз болады . Адамның сырқаты , жан қинайтын бөгде ойлар ырықты зейіннің сапасын нашарлатады . Ырықты зейінді күшейту үшін сөз арқылы қайталап айтып , алға қойған мақсатты тұрақтандыруға болады . Әр қилы жағдайларда жұмыс істей білу мен адамның әдеттері де ырықты зейіннің тұрақты болуына ықпал етеді . Ырықты зейінде белгілі бір мақсат қойып , объектіге ерекше зер салып отыру көзделеді , ол жұмыстың басынан аяғына дейін ерік-жігерді сарқа жұмсауды талап етеді . Ырықты зейін мынандай ерекшеліктермен сипатталады ; 1 ) Қандай болмасын бір әрекеттің талабына сай зейінді бағындыра алу үшін іс-әрекетке тікелей кірісу қажет . 2 ) Үйреншікті жұмыс жағдайын жасап алып , алаңдататын нәрселерден бойды аулақтатқан жөн . 3 ) Орындалатын істің мәнісін , маңызын түсіну үшін білімге шын ықыласпен берілген дұрыс . 4 ) Түрлі қолайсыз жағдайларда да жұмыс істеуге машықтану . Мәселен , көңілді алаң қылатын бөгде тітіркендіргіштердің ( айқай-шу , тарсыл- гүрсілдерде де ) әсеріне берілмей жұмыс істей беру . Бұл зейінді шынықтырудың , оны мықты және шыдамды етіп тәрбиелеудің ең жақсы жолы болып табылады . 5 ) Зейінді болуды өзіңе үнемі ескертіп отыру керек . Бір сөзбен айтқанда , ырықты зейін деп іс-әрекетті жоспарлы түрде ұйымдастыруды айтады . Зейіннің , екі түрі де бір-бірінен ешқашан қалмай ілесіп отырады . Ырықты зейін ырықсызға , ырықсыз зейін ырықтыға қарай жиі алмасады . Шындығында , адамның үнемі ырықты зейін жағдайында болуы мүмкін де емес . Оқушы алғашқыда жай қызыққан нәрсесіне тікелей зейінін аударады , ал содан кейін сабақтың мақсатына қарай тікелей қызық емес басқа материалдарға да зейін қояды . Алғашқы уақытта қызықсыз болып көрінген сабақ кейін балаға түсінікті бола бастайды . Бұл кезде оның ырықсыз зейіні сыртқа теуіп , ырықты зейінінің пайда бола бастағаны . Зейіннің үшінші түрі - үйреншікті зейін . Үйреншікті зейін - адамға табиғи сіңісіп кеткен , арнайы күш жұмсамай-ақ орындалатын зейін . Үйреншікті зейін ырықты зейіннен кейін жасалады . Мәселен , бала оқуға төселсе , бұл оның тұрақты әдетіне айналса , оның зейіні де үйреншікті бола бастайды . Қандай нәрсеге болса да үйреніп , жаттығып алған соң , адамның іс-әрекеті дағдысына айналады . Үйреншікті зейіннің де табиғаты осыған ұқсас . Өйткені үйреншікті зейін ырықты зейіннен дамып қалыптасады . Зейіннің қай түрі болмасын іс- әрекеттен нәтиже шығаруға бағытталады . Егер , адам жұмысқа өздігінен беріліп істесе , ырықсыз зейіні көрінеді . Бірақ ұзақ жұмысты тікелей қызығып істей беру де оңай емес . Мұндай жағдайда ырықты зейінге орын беріледі . Ылғи ырықты зейінмен жұмыс істеу де адамды қажытып шаршатады . Сондықтан , адам жұмысты зейіннің осы екі түрін қатынастыра отырып , үйреншікті зейінмен істеуді әдетке айналдыруы қажет . Зейіннің мұндай түрін де еріксіз , бірақ « екінші » зейін деп атайды ( Титченер , Рубинштейн ) Бұл орайда кейбір авторлар Добрыниннің ұсынысы бойынша , үйреншікті зейінге « еріктіден кейінгі » зейін деген терминді пайдаланады . Бұл атауды енгізуге негіз болған жағдайлар адам өзін жұмылдыру үшін әуелі күш салып , кейін келе өз қызметіне беріле кірісетін , енді бастапқыдағыдай ерік күшін жұмылдырусыз-ақ жұмыс істейтін жағдайлар Алайда мұның өзі бір жағдай ғана . Өйткені адам әдетте қызықты әнгімеге , оқылатын кітапқа , көретін суретке бірден ден қояды , бұл үшін оған алдын ала ешқандай « әзірліктің » қажеті болмайды . Жоғарыда қарастырылған зейіннің үш түрі де бір-бірімен тығыз байланысты . Зейін мынадай қасиетімен сипатталады : көлемі , бөлінуі , шоғырлануы , тұрақтылығы , ауысуы . Зейіннің көлемі – бұл адамның бір мезгілде қабылдаған обьектілердің саны . Егер столдың үстіне , мәселен , марка , қағаз қыстырғыш , тиын , әріп секілді таныс 10-12 ұсақ затты жайып , оларды жауып қойсақ , кейін бұл қағазды 5-10 секунд ашып барып , қайта жауып тастасақ , ересек адам әдетте 6-7 затты жадында сақтайды . Бірақ бұлар оған бейтаныс болса және бір-біріне өте жақын жатса немесе керісінше , шалғай , бытырап жатса , зейін көлемі күрт тарылады . Баланың зейінінің көлемі едәуір тар . Сондықтан , егер оған екі жаңа әріптің немесе цифрдың таңбасымен ( сабаққа келмей қалуы себепті ) , екі ұқсас суретпен немесе мағьнасы жағынан мазмұндары ұқсас тақпақтармен бірден танысуға тура келетін болса , қабылданылатын объектілерді « шатастыру » байқалады . Бұл орайда әрбір әріптің немесе ұқсас цифрлардың ( 3 пен 5 , 6 мен 9 , 1 мен 7 ) ерекшеліктері жеткілікті түрде айкын көрінуі үшін , салыстыру әдісін енгізу өте-мөте орынды болады . Зейіннің бөлінуі деп - адамның кез келген іс-әрекет үстінде бірнеше объектіге бір мезгілде зейін аудара алатындығынан көрінеді . Бір мезгілде өлең жаттап , әрі қарапайым қосу мен азайту амалмен есеп шығарып көрсек , мұның оңай емес екенін бірден байқаймыз . Мұндай бір әрекет екінші әрекетке кедергі болды . Іс-әрекет процесінде зейін бір-ақ нәрсеге ауады . Себебі оның физиологиялық негізі - ми қабығындағы оптималдық қозу ошағының жалғыздығы . Күнделікті өмірдегі іс-әрекетінде адам өзінің зейінін бөле білуді жетілдіріп , тәрбиелеу қажет . Ал өмірде іс-әрекет зейінді үнемі әр нәрсеге бөлуді талап етеді . Зейінді бөле білуге дағдылану керек . Бәрімізге мәлім , жас ұстаз сыныптағы оқушыларды жекелеп көре алмайды , кейде сабақ айтып тұрып қателеседі , оқушылардың жауабындағы қателерді де байқамай қалады . Кейін мұғалім бірнеше обьектіге зейінін бөле білуге дағдыланады . Зейіннің шоғырлануы адамның жұмылу күшін сипаттайды және жаңа тітіркендіргіштің бұрынғы доминантаны өшіріп , жаңасын жасау үшін қажетті күшімен анықталады . Бала үйде қолдан жасалатын ұшатын аппарат құрастырумен шұғылданып отыр дейік . Оның ата-анасының сөйлескені де , інілерінің ойын-шуы да , теледидар да ештеңе алаңдатпайды . Оның зейінінің жұмылу күшінің шоғырлануы көп . Мектептің кішкентай оқушыларында бұл сирек болатын құбылыс . Оларда жұмылу күші көбіне аз болады . Шоғырлану обьектінің зейінді тартып алуынан көрінеді . Зейіннің шоғырлануы оның аумағы мен бөлінуімен тығыз байланысты . Зейін тартатын нәрсе неғұрлым аз болса , зейін көбірек шоғырлануына мүмкіндік туады , ал зейін түсетін нәрсе соғұрлым көп болса , зейін аз шоғырланып , жан –жаққа шашырап кетеді . Зейіннің тұрақтылығы деп - оның объектіге ұзақ уақыт бағытталуынан айтады . Тұрақтылыққа қарсы қасиет- алаң болушылық . Зейіннің бұл қасиеті көптеген жағдайларға , нерв процестерінің күшіне , әрекеттік сипатына , іс- әрекетке деген қатынасқа , қалыптасқан әдеттерге байланысты болады . Зейіннің тұрақтылығы көп уақытқа дейін құбылып , өзгеріп отырумен байланысты қасиет . Егер адамның зейіні тұрақты болмаса , ол бастаған жұмысын аяқтап , түбіне жеткізе алмас еді . Кейбір зерттеулерге қарағанда 3 – 4 сыныптарда оқитын оқушылардың зейіні 30-40 минутке дейін тұрақты болады . Алаң болушылық - зейіннің толқуынан көрінеді . Зейінде толқу болып отырады . Бірақ зейіннің толқуы көп уақытқа созылмайды , ары кетсе 2-3 секундтқа қана созылады . Зейіннің әрлі-берлі сәл ауытқуы күрделі , қызықты істі атқару кезіндегі зейін тұрақтылығына онша кедергі бола қоймайды . Зейіннің аударылуы - деп бір объектіден екінші объектіге назарымызды әдейі ауыстыруды айтады . Зейін аударудың ауытқудан айырмашылығы , оның саналы түрде болатындығында . Зейін аударғанда адам алдына басқа бір нәрсемен шұғылдану немесе тынығу мақсатын қояды . Физиологиялық тұрғыдан мидағы оптималдық қозудың ауысуы . Зейінді тез аудара білу қабілеті көбінесе нерв процестерінің өзгермелілігіне байланысты . Кейбір адамдар бір жұмыстың түрінен екінші бір жұмысқа жеңіл көшеді , зейін қойып жаңа жұмысты тез меңгеріп кетеді . Бұл икемді , оңтайлы зейіннің көрінісі . Екінші біреудің зейіні , керісінше , басқа объектіге қиындықпен ауысады . Зейіннің ауысуы объект ерекшеліктеріне де байланысты . Зейінді күшті тітіркендіргіштен әлсізге ауыстыру әрқашан да қиын болады . Зейіннің ауысуын оңайлату үшін әрбір нәрсенің қажеттілігі мен қызығуды жандандыру қажет . Айналысқан істің нәтижелі орындалуы , зейіннің қасиеттерінің бір-бірімен тығыз байланысты және олардың іс-әрекет кезінде өзара үйлесімді болуына тәуелді болып отырады . 